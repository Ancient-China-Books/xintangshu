<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">新唐書-卷二·本紀第二·太宗</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>本紀第二</h1><hr/></div>
<div class="section" id="title-1"><h2><strong>太宗</strong></h2></div>
<p class="em2" id="p0"><a class="gg-link" href="#p0" onclick="return changeColor(this);"></a>太宗文武大聖大廣孝皇帝諱世民，高祖次子也。母曰太穆皇后竇氏。生而不驚。方四歲，有書生謁高祖曰：「公在相法，貴人也，然必有貴子。」及見太宗，曰：「龍鳳之姿，天日之表，其年幾冠，必能濟世安民。」書生已辭去，高祖懼其語泄，使人追殺之，而不知其所往，因以為神。乃採其語，名之曰世民。</p>
<p class="em2" id="p1"><a class="gg-link" href="#p1" onclick="return changeColor(this);"></a>大業中，突厥圍煬帝鴈門，煬帝從圍中以木繫詔書，投汾水而下，募兵赴援。太宗時年十六，往應募，隸將軍雲定興，謂定興曰：「虜敢圍吾天子者，以為無援故也。今宜先後吾軍為數十里，使其晝見旌旗，夜聞鉦鼓，以為大至，則可不擊而走之。不然，知我虛實，則勝敗未可知也。」定興從之。軍至崞縣，突厥候騎見其軍來不絕，果馳告始畢可汗曰：「救兵大至矣！」遂引去。高祖擊歷山飛，陷其圍中，太宗馳輕騎取之而出，遂奮擊，大破之。</p>
<p class="em2" id="p2"><a class="gg-link" href="#p2" onclick="return changeColor(this);"></a>太宗為人聰明英武，有大志，而能屈節下士。時天下已亂，盜賊起，知隋必亡，乃推財養士，結納豪傑。長孫順德、劉弘基等，皆因事亡命，匿之。又與晉陽令劉文靜尤善，文靜坐李密事繫獄，太宗夜就獄中見之，與圖大事。時百姓避賊多入城，城中幾萬人，文靜為令久，知其豪傑，因共部署。計已定，乃因裴寂告高祖。高祖初不許，已而許之。</p>
<p class="em2" id="p3"><a class="gg-link" href="#p3" onclick="return changeColor(this);"></a>高祖已起兵，建大將軍府。太宗率兵徇西河，斬其郡丞高德儒。拜右領軍大都督，封燉煌郡公。唐兵西，將至霍邑，會天久雨，糧且盡，高祖謀欲還兵太原。太宗諫曰：「義師為天下起也，宜直入咸陽，號令天下。今還守一城，是為賊爾。」高祖不納。太宗哭于軍門，高祖驚，召問之，對曰：「還則眾散於前，而敵乘於後，死亡須臾，所以悲爾。」高祖寤，曰：「起事者汝也，成敗惟汝。」時左軍已先返，即與隴西公建成分追之。夜半，太宗失道入山谷，棄其馬，步而及其兵，與俱還。高祖乃將而前，遲明至霍邑。宋老生不出，太宗從數騎傅其城，舉鞭指麾，若將圍之者。老生怒，出，背城陣。高祖率建成居其東，太宗及柴紹居其南。老生兵薄東陣，建成墜馬，老生乘之，高祖軍却。太宗自南原馳下坂，分兵斷其軍為二，而出其陣後，老生兵敗走，遂斬之。進次涇陽，擊胡賊劉鷂子，破之。唐兵攻長安，太宗屯金城坊，攻其西北，遂克之。義寧元年，為光祿大夫、唐國內史，徙封秦國公，食邑萬戶。薛舉攻扶風，太宗擊敗之，斬首萬餘級，遂略地至隴右。二年，為右元帥，徙封趙國公，率兵十萬攻東都，不克而還，設三伏于三王陵，敗隋將段達兵萬人。</p>
<p class="em2" id="p4"><a class="gg-link" href="#p4" onclick="return changeColor(this);"></a>武德元年，為尚書令、右翊衞大將軍，進封秦王。薛舉寇涇州，太宗為西討元帥，進位雍州牧。七月，太宗有疾，諸將為舉所敗。八月，太宗疾閒，復屯于高墌城，相持六十餘日。已而舉死，其子仁杲率其眾求戰，太宗按軍不動。久之，仁杲糧盡，眾稍離叛，太宗曰：「可矣！」乃遣行軍總管梁實柵淺水原。仁杲將宗羅睺擊實，太宗遣將軍龐玉救實，玉軍幾敗，太宗率兵出其後，羅睺敗走，太宗追之，至其城下，仁杲乃出降。師還，高祖遣李密馳傳勞之于豳州。密見太宗，不敢仰視，退而歎曰：「真英主也！」獻捷太廟，拜右武候大將軍、太尉、使持節、陝東道大行臺尚書令，詔蒲、陝、河北諸總管兵皆受其節度。</p>
<p class="em2" id="p5"><a class="gg-link" href="#p5" onclick="return changeColor(this);"></a>二年正月，鎮長春宮，進拜左武候大將軍、涼州總管。是時，劉武周據幷州，宋金剛陷澮州，<span class="jiaozhusup">「澮州」，各本原作「滄州」，本書卷八六劉武周傳、舊書卷二太宗紀及通鑑卷一八七均作「澮州」，據改。</span>王行本據蒲州，而夏縣人呂崇茂殺縣令以應武周。高祖懼，詔諸將棄河東以守關中。太宗以為不可棄，願得兵三萬可以破賊。高祖於是悉發關中兵益之。十一月，出龍門關，屯于柏壁。</p>
<p class="em2" id="p6"><a class="gg-link" href="#p6" onclick="return changeColor(this);"></a>三年四月，擊敗宋金剛于柏壁。金剛走介州，太宗追之，一日夜馳二百里，宿于雀鼠谷之西原。軍士皆饑，太宗不食者二日，行至浩州乃得食，而金剛將尉遲敬德、尋相等皆來降。劉武周懼，奔于突厥，其將楊伏念舉幷州降。高祖遣蕭瑀即軍中拜太宗益州道行臺尚書令。七月，討王世充，敗之于北邙。</p>
<p class="em2" id="p7"><a class="gg-link" href="#p7" onclick="return changeColor(this);"></a>四年二月，竇建德率兵十萬以援世充，太宗敗建德于虎牢，執之，世充乃降。六月，凱旋，太宗被金甲，陳鐵騎一萬、介士三萬，前後鼓吹，獻俘于太廟。高祖以謂太宗功高，古官號不足以稱，乃加號天策上將，領司徒、陝東道大行臺尚書令，位在王公上，增邑戶至三萬，賜衮冕、金輅、雙璧、黃金六千斤，前後鼓吹九部之樂，班劍四十人。</p>
<p class="em2" id="p8"><a class="gg-link" href="#p8" onclick="return changeColor(this);"></a>五年正月，討劉黑闥於洺州，敗之。黑闥既降，已而復反。高祖怒，命太子建成取山東男子十五以上悉阬之，驅其小弱婦女以實關中。太宗切諫，以為不可，遂已。加拜左右十二衞大將軍。</p>
<p class="em2" id="p9"><a class="gg-link" href="#p9" onclick="return changeColor(this);"></a>七年，突厥寇邊，太宗與遇于豳州，從百騎與其可汗語，乃盟而去。</p>
<p class="em2" id="p10"><a class="gg-link" href="#p10" onclick="return changeColor(this);"></a>八年，進位中書令。初，高祖起太原，非其本意，而事出太宗。及取天下，破宋金剛、王世充、竇建德等，太宗功益高，而高祖屢許以為太子。太子建成懼廢，與齊王元吉謀害太宗，未發。</p>
<p class="em2" id="p11"><a class="gg-link" href="#p11" onclick="return changeColor(this);"></a>九年六月，太宗以兵入玄武門，殺太子建成及齊王元吉。高祖大驚，乃以太宗為皇太子。</p>
<p class="em2" id="p12"><a class="gg-link" href="#p12" onclick="return changeColor(this);"></a>八月甲子，即皇帝位于東宮顯德殿。遣裴寂告于南郊。大赦，武德流人還之。賜文武官勳、爵。免關內及蒲、芮、虞、泰、陝、鼎六州二歲租，給復天下一年。民八十以上賜粟帛，百歲加版授。廢潼關以東瀕河諸關。癸酉，放宮女三千餘人。丙子，立妃長孫氏為皇后。癸未，突厥寇便橋。乙酉，及突厥頡利盟于便橋。</p>
<p class="em2" id="p13"><a class="gg-link" href="#p13" onclick="return changeColor(this);"></a>九月壬子，禁私家妖神淫祀、占卜非龜易五兆者。</p>
<p class="em2" id="p14"><a class="gg-link" href="#p14" onclick="return changeColor(this);"></a>十月丙辰朔，日有食之。癸亥，立中山郡王承乾為皇太子。庚辰，蕭瑀、陳叔達罷。</p>
<p class="em2" id="p15"><a class="gg-link" href="#p15" onclick="return changeColor(this);"></a>十一月庚寅，降宗室郡王非有功者爵為縣公。</p>
<p class="em2" id="p16"><a class="gg-link" href="#p16" onclick="return changeColor(this);"></a>十二月癸酉，慮囚。</p>
<p class="em2" id="p17"><a class="gg-link" href="#p17" onclick="return changeColor(this);"></a>是歲，進封子長沙郡王恪為漢王，宜陽郡王祐楚王。</p>
<p class="em2" id="p18"><a class="gg-link" href="#p18" onclick="return changeColor(this);"></a>貞觀元年正月乙酉，改元。辛丑，燕郡王李藝反于涇州，伏誅。</p>
<p class="em2" id="p19"><a class="gg-link" href="#p19" onclick="return changeColor(this);"></a>二月丁巳，詔民男二十、女十五以上無夫家者，州縣以禮聘娶；貧不能自行者，鄉里富人及親戚資送之；鰥夫六十、寡婦五十、婦人有子若守節者勿彊。</p>
<p class="em2" id="p20"><a class="gg-link" href="#p20" onclick="return changeColor(this);"></a>三月癸巳，皇后親蠶。丙午，詔：「齊僕射崔季舒、黃門侍郎郭遵、尚書右丞封孝琰以極言蒙難，季舒子剛、遵子雲、孝琰子君遵並及淫刑，宜免內侍，褒敍以官。」</p>
<p class="em2" id="p21"><a class="gg-link" href="#p21" onclick="return changeColor(this);"></a>閏月癸丑朔，日有食之。</p>
<p class="em2" id="p22"><a class="gg-link" href="#p22" onclick="return changeColor(this);"></a>四月癸巳，涼州都督、長樂郡王幼良有罪，伏誅。</p>
<p class="em2" id="p23"><a class="gg-link" href="#p23" onclick="return changeColor(this);"></a>五月癸丑，敕中書令、侍中朝堂受訟辭，有陳事者悉上封。</p>
<p class="em2" id="p24"><a class="gg-link" href="#p24" onclick="return changeColor(this);"></a>六月辛丑，封德彝薨。甲辰，太子少師蕭瑀為尚書左僕射。</p>
<p class="em2" id="p25"><a class="gg-link" href="#p25" onclick="return changeColor(this);"></a>是夏，山東旱，免今歲租。</p>
<p class="em2" id="p26"><a class="gg-link" href="#p26" onclick="return changeColor(this);"></a>七月壬子，吏部尚書長孫无忌為尚書右僕射。</p>
<p class="em2" id="p27"><a class="gg-link" href="#p27" onclick="return changeColor(this);"></a>八月河南、隴右邊州霜。宇文士及檢校涼州都督。戊戌，貶高士廉為安州大都督。</p>
<p class="em2" id="p28"><a class="gg-link" href="#p28" onclick="return changeColor(this);"></a>九月庚戌朔，日有食之。辛酉，遣使諸州行損田，賑問下戶。御史大夫杜淹檢校吏部尚書，參議朝政。宇文士及罷。辛未，幽州都督王君廓奔于突厥。</p>
<p class="em2" id="p29"><a class="gg-link" href="#p29" onclick="return changeColor(this);"></a>十月丁酉，以歲饑減膳。</p>
<p class="em2" id="p30"><a class="gg-link" href="#p30" onclick="return changeColor(this);"></a>十一月己未，許子弟年十九以下隨父兄之官所。</p>
<p class="em2" id="p31"><a class="gg-link" href="#p31" onclick="return changeColor(this);"></a>十二月壬午，蕭瑀罷。戊申，利州都督李孝常、右武衞將軍劉德裕謀反，伏誅。</p>
<p class="em2" id="p32"><a class="gg-link" href="#p32" onclick="return changeColor(this);"></a>二年正月辛亥，長孫无忌罷。兵部尚書杜如晦檢校侍中，總監東宮兵馬事。癸丑，吐谷渾寇岷州，都督李道彥敗之。丁巳，徙封恪為蜀王，泰越王，祐燕王。庚午，刑部尚書李靖檢校中書令。</p>
<p class="em2" id="p33"><a class="gg-link" href="#p33" onclick="return changeColor(this);"></a>二月戊戌，外官上考者給祿。</p>
<p class="em2" id="p34"><a class="gg-link" href="#p34" onclick="return changeColor(this);"></a>三月戊申朔，日有食之。壬子，命中書門下五品以上及尚書議決死罪。壬戌，李靖為關內道行軍大總管，以備薛延陀。己巳，遣使巡關內，出金寶贖饑民鬻子者還之。庚午，以旱蝗責躬，大赦。癸酉，雨。</p>
<p class="em2" id="p35"><a class="gg-link" href="#p35" onclick="return changeColor(this);"></a>四月己卯，瘞隋人暴骸。壬寅，朔方人梁洛仁殺梁師都以降。</p>
<p class="em2" id="p36"><a class="gg-link" href="#p36" onclick="return changeColor(this);"></a>六月甲申，詔出使官稟食其家。庚寅，以子治生，賜是日生子者粟。辛卯，辰州刺史裴虔通以弒隋煬帝削爵，流驩州。</p>
<p class="em2" id="p37"><a class="gg-link" href="#p37" onclick="return changeColor(this);"></a>七月戊申，萊州刺史牛方裕、絳州刺史薛世良、廣州長史唐奉義、虎牙郎將高元禮，<span class="jiaozhusup">隋書卷四煬帝紀、冊府元龜(下簡稱冊府)卷一五二、通鑑卷一八五、一九二均作「元禮」。</span>以宇文化及之黨，皆除名，徙于邊。</p>
<p class="em2" id="p38"><a class="gg-link" href="#p38" onclick="return changeColor(this);"></a>八月甲戌，省冤獄于朝堂。辛丑，立二王後廟，置國官。</p>
<p class="em2" id="p39"><a class="gg-link" href="#p39" onclick="return changeColor(this);"></a>九月壬子，以有年，賜酺三日。</p>
<p class="em2" id="p40"><a class="gg-link" href="#p40" onclick="return changeColor(this);"></a>十月庚辰，杜淹薨。戊子，殺瀛州刺史盧祖尚。</p>
<p class="em2" id="p41"><a class="gg-link" href="#p41" onclick="return changeColor(this);"></a>十一月辛酉，有事于南郊。</p>
<p class="em2" id="p42"><a class="gg-link" href="#p42" onclick="return changeColor(this);"></a>十二月壬辰，黃門侍郎王珪守侍中。癸巳，禁五品以上過市。</p>
<p class="em2" id="p43"><a class="gg-link" href="#p43" onclick="return changeColor(this);"></a>三年正月丙午，以旱避正殿。癸丑，官得上下考者，給祿一年。戊午，享于太廟。癸亥，耕藉田。辛未，裴寂罷。</p>
<p class="em2" id="p44"><a class="gg-link" href="#p44" onclick="return changeColor(this);"></a>二月戊寅，房玄齡為尚書左僕射，杜如晦為右僕射，尚書右丞魏徵為祕書監，參預朝政。</p>
<p class="em2" id="p45"><a class="gg-link" href="#p45" onclick="return changeColor(this);"></a>三月己酉，慮囚。</p>
<p class="em2" id="p46"><a class="gg-link" href="#p46" onclick="return changeColor(this);"></a>四月乙亥，太上皇徙居于大安宮。甲午，始御太極殿。戊戌，賜孝義之家粟五斛，八十以上二斛，九十以上三斛，百歲加絹二匹，婦人正月以來產子者粟一斛。</p>
<p class="em2" id="p47"><a class="gg-link" href="#p47" onclick="return changeColor(this);"></a>五月乙丑，周王元方薨。</p>
<p class="em2" id="p48"><a class="gg-link" href="#p48" onclick="return changeColor(this);"></a>六月戊寅，以旱慮囚。己卯，大風拔木。壬午，詔文武官言事。</p>
<p class="em2" id="p49"><a class="gg-link" href="#p49" onclick="return changeColor(this);"></a>八月己巳朔，日有食之。丁亥，李靖為定襄道行軍大總管，以伐突厥。</p>
<p class="em2" id="p50"><a class="gg-link" href="#p50" onclick="return changeColor(this);"></a>九月丁巳，華州刺史柴紹為勝州道行軍總管，以伐突厥。</p>
<p class="em2" id="p51"><a class="gg-link" href="#p51" onclick="return changeColor(this);"></a>十一月庚申，幷州都督李世勣為通漠道行軍總管，華州刺史柴紹為金河道行軍總管，任城郡王道宗為大同道行軍總管，幽州都督衞孝節為恆安道行軍總管，營州都督薛萬淑為暢武道行軍總管，以伐突厥。</p>
<p class="em2" id="p52"><a class="gg-link" href="#p52" onclick="return changeColor(this);"></a>十二月癸未，杜如晦罷。</p>
<p class="em2" id="p53"><a class="gg-link" href="#p53" onclick="return changeColor(this);"></a>閏月癸丑，為死兵者立浮屠祠。辛酉，慮囚。</p>
<p class="em2" id="p54"><a class="gg-link" href="#p54" onclick="return changeColor(this);"></a>是歲，中國人歸自塞外及開四夷為州縣者百二十餘萬人。</p>
<p class="em2" id="p55"><a class="gg-link" href="#p55" onclick="return changeColor(this);"></a>四年正月丁卯朔，日有食之。癸巳，武德殿北院火。</p>
<p class="em2" id="p56"><a class="gg-link" href="#p56" onclick="return changeColor(this);"></a>二月己亥，幸溫湯。甲辰，李靖及突厥戰于陰山，敗之。丙午，至自溫湯。甲寅，大赦，賜酺五日。御史大夫溫彥博為中書令，王珪為侍中；民部尚書戴冑檢校吏部尚書，參豫朝政；太常卿蕭瑀為御史大夫，與宰臣參議朝政。丁巳，以旱詔公卿言事。</p>
<p class="em2" id="p57"><a class="gg-link" href="#p57" onclick="return changeColor(this);"></a>三月甲午，李靖俘突厥頡利可汗以獻。</p>
<p class="em2" id="p58"><a class="gg-link" href="#p58" onclick="return changeColor(this);"></a>四月戊戌，西北君長請上號為「天可汗」。</p>
<p class="em2" id="p59"><a class="gg-link" href="#p59" onclick="return changeColor(this);"></a>六月乙卯，發卒治洛陽宮。</p>
<p class="em2" id="p60"><a class="gg-link" href="#p60" onclick="return changeColor(this);"></a>七月甲子朔，日有食之。癸酉，蕭瑀罷。甲戌，太上皇不豫，廢朝。辛卯，疾愈，賜都督刺史文武官及民年八十以上、孝子表門閭者有差。</p>
<p class="em2" id="p61"><a class="gg-link" href="#p61" onclick="return changeColor(this);"></a>八月甲寅，李靖為尚書右僕射。</p>
<p class="em2" id="p62"><a class="gg-link" href="#p62" onclick="return changeColor(this);"></a>九月庚午，瘞長城南隋人暴骨。己卯，如隴州。壬午，禁芻牧于古明君、賢臣、烈士之墓者。</p>
<p class="em2" id="p63"><a class="gg-link" href="#p63" onclick="return changeColor(this);"></a>十月壬辰，赦岐、隴二州，免今歲租賦，降咸陽、始平、武功死罪以下。辛丑，獵于貴泉谷。甲辰，獵于魚龍川，獻獲于大安宮。乙卯，免武功今歲租賦。</p>
<p class="em2" id="p64"><a class="gg-link" href="#p64" onclick="return changeColor(this);"></a>十一月壬戌，右衞大將軍侯君集為兵部尚書，參議朝政。甲子，至自隴州。戊寅，除鞭背刑。</p>
<p class="em2" id="p65"><a class="gg-link" href="#p65" onclick="return changeColor(this);"></a>十二月甲辰，獵于鹿苑。乙巳，至自鹿苑。</p>
<p class="em2" id="p66"><a class="gg-link" href="#p66" onclick="return changeColor(this);"></a>是歲，天下斷死罪者二十九人。</p>
<p class="em2" id="p67"><a class="gg-link" href="#p67" onclick="return changeColor(this);"></a>五年正月癸酉，獵于昆明池。丙子，至自昆明池，獻獲于大安宮。</p>
<p class="em2" id="p68"><a class="gg-link" href="#p68" onclick="return changeColor(this);"></a>二月己酉，封弟元裕為鄶王，元名譙王，靈夔魏王，元祥許王，元曉密王。庚戌，封子愔為梁王，貞漢王，惲郯王，治晉王，慎申王，囂江王，簡代王。</p>
<p class="em2" id="p69"><a class="gg-link" href="#p69" onclick="return changeColor(this);"></a>四月壬辰，代王簡薨。</p>
<p class="em2" id="p70"><a class="gg-link" href="#p70" onclick="return changeColor(this);"></a>五月乙丑，以金帛購隋人沒于突厥者，以還其家。</p>
<p class="em2" id="p71"><a class="gg-link" href="#p71" onclick="return changeColor(this);"></a>八月甲辰，遣使高麗，祭隋人戰亡者。戊申，殺大理丞張蘊古。</p>
<p class="em2" id="p72"><a class="gg-link" href="#p72" onclick="return changeColor(this);"></a>十一月丙子，有事于南郊。</p>
<p class="em2" id="p73"><a class="gg-link" href="#p73" onclick="return changeColor(this);"></a>十二月丁亥，詔：「決死刑，京師五覆奏，諸州三覆奏，其日尚食毋進酒肉。」壬寅，幸溫湯。癸卯，獵于驪山，賜新豐高年帛。戊申，至自溫湯。癸丑，赦關內。</p>
<p class="em2" id="p74"><a class="gg-link" href="#p74" onclick="return changeColor(this);"></a>六年正月乙卯朔，日有食之。癸酉，靜州山獠反，右武衞將軍李子和敗之。</p>
<p class="em2" id="p75"><a class="gg-link" href="#p75" onclick="return changeColor(this);"></a>三月，侯君集罷。戊辰，如九成宮。丁丑，降雍、岐、豳三州死罪以下，賜民八十以上粟帛。</p>
<p class="em2" id="p76"><a class="gg-link" href="#p76" onclick="return changeColor(this);"></a>五月，魏徵檢校侍中。</p>
<p class="em2" id="p77"><a class="gg-link" href="#p77" onclick="return changeColor(this);"></a>六月己亥，酆王元亨薨。辛亥，江王囂薨。</p>
<p class="em2" id="p78"><a class="gg-link" href="#p78" onclick="return changeColor(this);"></a>七月己巳，詔天下行鄉飲酒。</p>
<p class="em2" id="p79"><a class="gg-link" href="#p79" onclick="return changeColor(this);"></a>九月己酉，幸慶善宮。</p>
<p class="em2" id="p80"><a class="gg-link" href="#p80" onclick="return changeColor(this);"></a>十月，侯君集起復。乙卯，至自慶善宮。</p>
<p class="em2" id="p81"><a class="gg-link" href="#p81" onclick="return changeColor(this);"></a>十二月辛未，慮囚，縱死罪者歸其家。</p>
<p class="em2" id="p82"><a class="gg-link" href="#p82" onclick="return changeColor(this);"></a>是歲，諸羌內屬者三十萬人。</p>
<p class="em2" id="p83"><a class="gg-link" href="#p83" onclick="return changeColor(this);"></a>七年正月戊子，斥宇文化及黨人之子孫勿齒。辛丑，賜京城酺三日。</p>
<p class="em2" id="p84"><a class="gg-link" href="#p84" onclick="return changeColor(this);"></a>二月丁卯，雨土。</p>
<p class="em2" id="p85"><a class="gg-link" href="#p85" onclick="return changeColor(this);"></a>三月戊子，王珪罷。庚寅，魏徵為侍中。</p>
<p class="em2" id="p86"><a class="gg-link" href="#p86" onclick="return changeColor(this);"></a>五月癸未，如九成宮。</p>
<p class="em2" id="p87"><a class="gg-link" href="#p87" onclick="return changeColor(this);"></a>六月辛亥，戴冑薨。</p>
<p class="em2" id="p88"><a class="gg-link" href="#p88" onclick="return changeColor(this);"></a>八月辛未，東西洞獠寇邊，右屯衞大將軍張士貴為龔州道行軍總管以討之。</p>
<p class="em2" id="p89"><a class="gg-link" href="#p89" onclick="return changeColor(this);"></a>九月，縱囚來歸，皆赦之。</p>
<p class="em2" id="p90"><a class="gg-link" href="#p90" onclick="return changeColor(this);"></a>十月庚申，至自九成宮。乙丑，京師地震。</p>
<p class="em2" id="p91"><a class="gg-link" href="#p91" onclick="return changeColor(this);"></a>十一月壬辰，開府儀同三司長孫无忌為司空。</p>
<p class="em2" id="p92"><a class="gg-link" href="#p92" onclick="return changeColor(this);"></a>十二月甲寅，幸芙蓉園。丙辰，獵于少陵原。戊午，至自少陵原。</p>
<p class="em2" id="p93"><a class="gg-link" href="#p93" onclick="return changeColor(this);"></a>八年正月辛丑，張士貴及獠戰，敗之。壬寅，遣使循省天下。</p>
<p class="em2" id="p94"><a class="gg-link" href="#p94" onclick="return changeColor(this);"></a>二月乙巳，皇太子加元服。丙午，降死罪以下，賜五品以上子為父後者爵一級，民酺三日。</p>
<p class="em2" id="p95"><a class="gg-link" href="#p95" onclick="return changeColor(this);"></a>三月庚辰，如九成宮。</p>
<p class="em2" id="p96"><a class="gg-link" href="#p96" onclick="return changeColor(this);"></a>五月辛未朔，日有食之。</p>
<p class="em2" id="p97"><a class="gg-link" href="#p97" onclick="return changeColor(this);"></a>是夏，吐谷渾寇涼州，左驍衞大將軍段志玄為西海道行軍總管，左驍衞將軍樊興為赤水道行軍總管，以伐之。</p>
<p class="em2" id="p98"><a class="gg-link" href="#p98" onclick="return changeColor(this);"></a>七月，隴右山崩。</p>
<p class="em2" id="p99"><a class="gg-link" href="#p99" onclick="return changeColor(this);"></a>八月甲子，有星孛于虛、危。</p>
<p class="em2" id="p100"><a class="gg-link" href="#p100" onclick="return changeColor(this);"></a>十月，作永安宮。甲子，至自九成宮。</p>
<p class="em2" id="p101"><a class="gg-link" href="#p101" onclick="return changeColor(this);"></a>十一月辛未，李靖罷。己丑，吐谷渾寇涼州，執行人鴻臚丞趙德楷。</p>
<p class="em2" id="p102"><a class="gg-link" href="#p102" onclick="return changeColor(this);"></a>十二月辛丑，特進李靖為西海道行軍大總管，侯君集為積石道行軍總管，任城郡王道宗為鄯善道行軍總管，膠東郡公道彥為赤水道行軍總管，涼州都督李大亮為且末道行軍總管，利州刺史高甑生為鹽澤道行軍總管，以伐吐谷渾。丁卯，從太上皇閱武于城西。</p>
<p class="em2" id="p103"><a class="gg-link" href="#p103" onclick="return changeColor(this);"></a>九年正月，党項羌叛。</p>
<p class="em2" id="p104"><a class="gg-link" href="#p104" onclick="return changeColor(this);"></a>二月，長孫无忌罷。</p>
<p class="em2" id="p105"><a class="gg-link" href="#p105" onclick="return changeColor(this);"></a>三月庚辰，洮州羌殺刺史孔長秀，附于吐谷渾。壬午，大赦。乙酉，高甑生及羌人戰，敗之。</p>
<p class="em2" id="p106"><a class="gg-link" href="#p106" onclick="return changeColor(this);"></a>閏四月丙寅朔，日有食之。</p>
<p class="em2" id="p107"><a class="gg-link" href="#p107" onclick="return changeColor(this);"></a>五月，長孫无忌起復。庚子，太上皇崩，皇太子聽政。壬子，李靖及吐谷渾戰，敗之。</p>
<p class="em2" id="p108"><a class="gg-link" href="#p108" onclick="return changeColor(this);"></a>七月庚子，鹽澤道行軍副總管劉德敏及羌人戰，敗之。</p>
<p class="em2" id="p109"><a class="gg-link" href="#p109" onclick="return changeColor(this);"></a>十月庚寅，葬太武皇帝于獻陵。</p>
<p class="em2" id="p110"><a class="gg-link" href="#p110" onclick="return changeColor(this);"></a>十一月壬戌，特進蕭瑀參豫朝政。</p>
<p class="em2" id="p111"><a class="gg-link" href="#p111" onclick="return changeColor(this);"></a>十年正月甲午，復聽政。癸丑，徙封元景為荊王，元昌漢王，元禮徐王，元嘉韓王，元則彭王，元懿鄭王，元軌霍王，元鳳虢王，元慶道王，靈夔燕王，恪吳王，泰魏王，祐齊王，愔蜀王，惲蔣王，貞越王，慎紀王。</p>
<p class="em2" id="p112"><a class="gg-link" href="#p112" onclick="return changeColor(this);"></a>三月癸丑，出諸王為都督。</p>
<p class="em2" id="p113"><a class="gg-link" href="#p113" onclick="return changeColor(this);"></a>六月壬申，溫彥博為尚書右僕射，太常卿楊師道為侍中。魏徵罷為特進，知門下省事，參議朝章國典。己卯，皇后崩。</p>
<p class="em2" id="p114"><a class="gg-link" href="#p114" onclick="return changeColor(this);"></a>十一月庚寅，葬文德皇后于昭陵。</p>
<p class="em2" id="p115"><a class="gg-link" href="#p115" onclick="return changeColor(this);"></a>十二月，蕭瑀罷。庚辰，慮囚。</p>
<p class="em2" id="p116"><a class="gg-link" href="#p116" onclick="return changeColor(this);"></a>十一年正月丁亥，徙封元裕為鄧王，元名舒王。庚子，作飛山宮。乙卯，免雍州今歲租賦。</p>
<p class="em2" id="p117"><a class="gg-link" href="#p117" onclick="return changeColor(this);"></a>二月丁巳，營九嵏山為陵，賜功臣、密戚陪塋地及祕器。甲子，如洛陽宮。乙丑，給民百歲以上侍五人。壬午，獵于鹿臺嶺。</p>
<p class="em2" id="p118"><a class="gg-link" href="#p118" onclick="return changeColor(this);"></a>三月丙戌朔，日有食之。癸卯，降洛州囚見徒，免一歲租、調。辛亥，獵于廣成澤。癸丑，如洛陽宮。</p>
<p class="em2" id="p119"><a class="gg-link" href="#p119" onclick="return changeColor(this);"></a>六月甲寅，溫彥博薨。丁巳，幸明德宮。己未，以諸王為世封刺史。戊辰，以功臣為世封刺史。己巳，徙封元祥為江王。</p>
<p class="em2" id="p120"><a class="gg-link" href="#p120" onclick="return changeColor(this);"></a>七月癸未，大雨，水，穀、洛溢。乙未，詔百官言事。壬寅，廢明德宮之玄圃院，賜遭水家。丙午，給亳州老子廟、兗州孔子廟戶各二十以奉享，復涼武昭王近墓戶二十以守衞。</p>
<p class="em2" id="p121"><a class="gg-link" href="#p121" onclick="return changeColor(this);"></a>九月丁亥，河溢，壞陝州河北縣，毀河陽中潬，幸白司馬坂觀之，賜瀕河遭水家粟帛。</p>
<p class="em2" id="p122"><a class="gg-link" href="#p122" onclick="return changeColor(this);"></a>十月癸丑，賜先朝謀臣武將及親戚亡者塋陪獻陵。</p>
<p class="em2" id="p123"><a class="gg-link" href="#p123" onclick="return changeColor(this);"></a>十一月辛卯，如懷州。乙未，獵于濟源麥山。丙午，如洛陽宮。</p>
<p class="em2" id="p124"><a class="gg-link" href="#p124" onclick="return changeColor(this);"></a>十二年正月乙未，叢州地震。癸卯，松州地震。</p>
<p class="em2" id="p125"><a class="gg-link" href="#p125" onclick="return changeColor(this);"></a>二月癸亥，如河北縣，觀厎柱。甲子，巫州獠反，夔州都督齊善行敗之。乙丑，如陝州。丁卯，觀鹽池。庚午，如蒲州。甲戌，如長春宮。免朝邑今歲租賦，降囚罪。乙亥，獵于河濱。</p>
<p class="em2" id="p126"><a class="gg-link" href="#p126" onclick="return changeColor(this);"></a>閏月庚辰朔，日有食之。丙戌，至自長春宮。</p>
<p class="em2" id="p127"><a class="gg-link" href="#p127" onclick="return changeColor(this);"></a>七月癸酉，吏部尚書高士廉為尚書右僕射。</p>
<p class="em2" id="p128"><a class="gg-link" href="#p128" onclick="return changeColor(this);"></a>八月壬寅，吐蕃寇松州，侯君集為當彌道行軍大總管，率三總管兵以伐之。</p>
<p class="em2" id="p129"><a class="gg-link" href="#p129" onclick="return changeColor(this);"></a>九月辛亥，闊水道行軍總管牛進達及吐蕃戰于松州，敗之。</p>
<p class="em2" id="p130"><a class="gg-link" href="#p130" onclick="return changeColor(this);"></a>十月己卯，獵于始平，賜高年粟帛。乙未，至自始平。鈞州山獠反，桂州都督張寶德敗之。</p>
<p class="em2" id="p131"><a class="gg-link" href="#p131" onclick="return changeColor(this);"></a>十一月己巳，明州山獠反，交州都督李道彥敗之。</p>
<p class="em2" id="p132"><a class="gg-link" href="#p132" onclick="return changeColor(this);"></a>十二月辛巳，壁州山獠反，右武候將軍上官懷仁討之。</p>
<p class="em2" id="p133"><a class="gg-link" href="#p133" onclick="return changeColor(this);"></a>是歲，滁、豪二州野蠶成繭。</p>
<p class="em2" id="p134"><a class="gg-link" href="#p134" onclick="return changeColor(this);"></a>十三年正月乙巳，拜獻陵，赦三原及行從，免縣人今歲租賦，賜宿衞陵邑郎將、三原令爵一級。丁未，至自獻陵。</p>
<p class="em2" id="p135"><a class="gg-link" href="#p135" onclick="return changeColor(this);"></a>二月庚子，停世封刺史。</p>
<p class="em2" id="p136"><a class="gg-link" href="#p136" onclick="return changeColor(this);"></a>三月乙丑，有星孛于畢、昴。</p>
<p class="em2" id="p137"><a class="gg-link" href="#p137" onclick="return changeColor(this);"></a>四月戊寅，如九成宮。甲申，中郎將阿史那結社率反，伏誅。壬寅，雲陽石然。</p>
<p class="em2" id="p138"><a class="gg-link" href="#p138" onclick="return changeColor(this);"></a>五月甲寅，以旱避正殿，詔五品以上言事，減膳，罷役，理囚，賑乏，乃雨。</p>
<p class="em2" id="p139"><a class="gg-link" href="#p139" onclick="return changeColor(this);"></a>六月丙申，封弟元嬰為滕王。</p>
<p class="em2" id="p140"><a class="gg-link" href="#p140" onclick="return changeColor(this);"></a>八月辛未朔，日有食之。</p>
<p class="em2" id="p141"><a class="gg-link" href="#p141" onclick="return changeColor(this);"></a>十月甲申，至自九成宮。</p>
<p class="em2" id="p142"><a class="gg-link" href="#p142" onclick="return changeColor(this);"></a>十一月辛亥，楊師道為中書令。戊辰，尚書左丞劉洎為黃門侍郎，參知政事。</p>
<p class="em2" id="p143"><a class="gg-link" href="#p143" onclick="return changeColor(this);"></a>十二月壬申，侯君集為交河道行軍大總管，以伐高昌。乙亥，封子福為趙王。壬辰，獵于咸陽。癸巳，至自咸陽。</p>
<p class="em2" id="p144"><a class="gg-link" href="#p144" onclick="return changeColor(this);"></a>是歲，滁州野蠶成繭。</p>
<p class="em2" id="p145"><a class="gg-link" href="#p145" onclick="return changeColor(this);"></a>十四年正月庚子，有司讀時令。甲寅，幸魏王泰第，赦雍州長安縣，免延康里今歲租賦。</p>
<p class="em2" id="p146"><a class="gg-link" href="#p146" onclick="return changeColor(this);"></a>二月丁丑，觀釋奠于國學，赦大理、萬年縣，賜學官高第生帛。壬午，幸溫湯。辛卯，至自溫湯。乙未，求梁皇偘褚仲都、周熊安生沈重、陳沈文阿周弘正張譏、隋何妥劉焯劉炫之後。</p>
<p class="em2" id="p147"><a class="gg-link" href="#p147" onclick="return changeColor(this);"></a>三月，羅、竇二州獠反，廣州總管党仁弘敗之。</p>
<p class="em2" id="p148"><a class="gg-link" href="#p148" onclick="return changeColor(this);"></a>五月壬寅，徙封靈夔為魯王。</p>
<p class="em2" id="p149"><a class="gg-link" href="#p149" onclick="return changeColor(this);"></a>六月，滁州野蠶成繭。乙酉，大風拔木。</p>
<p class="em2" id="p150"><a class="gg-link" href="#p150" onclick="return changeColor(this);"></a>八月庚午，作襄城宮。癸酉，侯君集克高昌。</p>
<p class="em2" id="p151"><a class="gg-link" href="#p151" onclick="return changeColor(this);"></a>九月癸卯，赦高昌部及士卒父子犯死、期犯流、大功犯徒、小功緦麻犯杖，皆原之。</p>
<p class="em2" id="p152"><a class="gg-link" href="#p152" onclick="return changeColor(this);"></a>閏十月乙未，如同州。甲辰，獵于堯山。庚戌，至自同州。</p>
<p class="em2" id="p153"><a class="gg-link" href="#p153" onclick="return changeColor(this);"></a>十一月甲子，有事于南郊。</p>
<p class="em2" id="p154"><a class="gg-link" href="#p154" onclick="return changeColor(this);"></a>十二月丁酉，侯君集俘高昌王以獻，賜酺三日。癸卯，獵于樊川。乙巳，至自樊川。</p>
<p class="em2" id="p155"><a class="gg-link" href="#p155" onclick="return changeColor(this);"></a>十五年正月辛巳，如洛陽宮，次溫湯。衞士崔卿、刁文懿謀反，伏誅。</p>
<p class="em2" id="p156"><a class="gg-link" href="#p156" onclick="return changeColor(this);"></a>三月戊辰，如襄城宮。</p>
<p class="em2" id="p157"><a class="gg-link" href="#p157" onclick="return changeColor(this);"></a>四月辛卯，詔以來歲二月有事于泰山。乙未，免洛州今歲租，遷戶故給復者加給一年，賜民八十以上物，惸獨鰥寡疾病不能自存者米二斛。慮囚。</p>
<p class="em2" id="p158"><a class="gg-link" href="#p158" onclick="return changeColor(this);"></a>六月己酉，有星孛于太微。丙辰，停封泰山，避正殿，減膳。</p>
<p class="em2" id="p159"><a class="gg-link" href="#p159" onclick="return changeColor(this);"></a>七月丙寅，宥周、隋名臣及忠烈子孫貞觀以後流配者。</p>
<p class="em2" id="p160"><a class="gg-link" href="#p160" onclick="return changeColor(this);"></a>十月辛卯，獵于伊闕。壬辰，如洛陽宮。</p>
<p class="em2" id="p161"><a class="gg-link" href="#p161" onclick="return changeColor(this);"></a>十一月癸酉，薛延陀寇邊，兵部尚書李世勣為朔州道行軍總管，右衞大將軍李大亮為靈州道行軍總管，涼州都督李襲譽為涼州道行軍總管，以伐之。</p>
<p class="em2" id="p162"><a class="gg-link" href="#p162" onclick="return changeColor(this);"></a>十二月戊子，至自洛陽宮。庚子，命三品以上嫡子事東宮。辛丑，慮囚。甲辰，李世勣及薛延陀戰于諾真水，敗之。乙巳，贈戰亡將士官三轉。</p>
<p class="em2" id="p163"><a class="gg-link" href="#p163" onclick="return changeColor(this);"></a>十六年正月乙丑，遣使安撫西州。戊辰，募戍西州者，前犯流死亡匿，聽自首以應募。辛未，徙天下死罪囚實西州。中書舍人岑文本為中書侍郎，專典機密。</p>
<p class="em2" id="p164"><a class="gg-link" href="#p164" onclick="return changeColor(this);"></a>六月戊戌，太白晝見。</p>
<p class="em2" id="p165"><a class="gg-link" href="#p165" onclick="return changeColor(this);"></a>七月戊午，長孫无忌為司徒，房玄齡為司空。</p>
<p class="em2" id="p166"><a class="gg-link" href="#p166" onclick="return changeColor(this);"></a>十一月丙辰，獵于武功。壬戌，獵于岐山之陽。甲子，賜所過六縣高年孤疾氈衾粟帛，遂幸慶善宮。庚午，至自慶善宮。</p>
<p class="em2" id="p167"><a class="gg-link" href="#p167" onclick="return changeColor(this);"></a>十二月癸卯，幸溫湯。甲辰，獵于驪山。乙巳，至自溫湯。</p>
<p class="em2" id="p168"><a class="gg-link" href="#p168" onclick="return changeColor(this);"></a>十七年正月戊辰，魏徵薨。代州都督劉蘭謀反，伏誅。</p>
<p class="em2" id="p169"><a class="gg-link" href="#p169" onclick="return changeColor(this);"></a>二月己亥，慮囚。戊申，圖功臣于凌煙閣。</p>
<p class="em2" id="p170"><a class="gg-link" href="#p170" onclick="return changeColor(this);"></a>三月壬子，禁送終違令式者。丙辰，齊王祐反，李世勣討之。甲子，以旱遣使覆囚決獄。乙丑，齊王祐伏誅，給復齊州一年。</p>
<p class="em2" id="p171"><a class="gg-link" href="#p171" onclick="return changeColor(this);"></a>四月乙酉，廢皇太子為庶人，漢王元昌、侯君集等伏誅。丙戌，立晉王治為皇太子，大赦，賜文武官及五品以上子為父後者爵一級，民八十以上粟帛，酺三日。丁亥，楊師道罷。己丑，特進蕭瑀為太子太保，李世勣為太子詹事：同中書門下三品。庚寅，謝承乾之過于太廟。癸巳，降封魏王泰為東萊郡王。</p>
<p class="em2" id="p172"><a class="gg-link" href="#p172" onclick="return changeColor(this);"></a>六月己卯朔，日有食之。壬辰，葬隋恭帝。甲午，以旱避正殿，減膳，詔京官五品以上言事。丁酉，高士廉同中書門下三品，平章政事。</p>
<p class="em2" id="p173"><a class="gg-link" href="#p173" onclick="return changeColor(this);"></a>閏月丁巳，詔皇太子典左右屯營兵。丙子，徙封泰為順陽郡王。</p>
<p class="em2" id="p174"><a class="gg-link" href="#p174" onclick="return changeColor(this);"></a>七月丁酉，房玄齡罷。</p>
<p class="em2" id="p175"><a class="gg-link" href="#p175" onclick="return changeColor(this);"></a>八月庚戌，工部尚書張亮為刑部尚書，參豫朝政。</p>
<p class="em2" id="p176"><a class="gg-link" href="#p176" onclick="return changeColor(this);"></a>十月丁未，建諸州邸于京城。丁巳，房玄齡起復。</p>
<p class="em2" id="p177"><a class="gg-link" href="#p177" onclick="return changeColor(this);"></a>十一月己卯，有事于南郊。壬午，賜酺三日，以涼州獲瑞石，赦涼州。</p>
<p class="em2" id="p178"><a class="gg-link" href="#p178" onclick="return changeColor(this);"></a>十二月庚申，幸溫湯。庚午，至自溫湯。</p>
<p class="em2" id="p179"><a class="gg-link" href="#p179" onclick="return changeColor(this);"></a>十八年正月乙未，如鍾官城。庚子，如鄠。壬寅，幸溫湯。</p>
<p class="em2" id="p180"><a class="gg-link" href="#p180" onclick="return changeColor(this);"></a>二月己酉，如零口。乙卯，至自零口。丁巳，給復突厥、高昌部人隸諸州者二年。</p>
<p class="em2" id="p181"><a class="gg-link" href="#p181" onclick="return changeColor(this);"></a>四月辛亥，如九成宮。</p>
<p class="em2" id="p182"><a class="gg-link" href="#p182" onclick="return changeColor(this);"></a>七月甲午，營州都督張儉率幽、營兵及契丹、奚以伐高麗。</p>
<p class="em2" id="p183"><a class="gg-link" href="#p183" onclick="return changeColor(this);"></a>八月壬子，安西都護郭孝恪為西州道行軍總管，以伐焉耆。甲子，至自九成宮。丁卯，劉洎為侍中，岑文本為中書令，中書侍郎馬周守中書令。</p>
<p class="em2" id="p184"><a class="gg-link" href="#p184" onclick="return changeColor(this);"></a>九月，黃門侍郎褚遂良參豫朝政。辛卯，郭孝恪及焉耆戰，敗之。</p>
<p class="em2" id="p185"><a class="gg-link" href="#p185" onclick="return changeColor(this);"></a>十月辛丑朔，日有食之。癸卯，宴雍州父老于上林苑，賜粟帛。甲寅，如洛陽宮。己巳，獵于天池。</p>
<p class="em2" id="p186"><a class="gg-link" href="#p186" onclick="return changeColor(this);"></a>十一月戊寅，慮囚。庚辰，遣使巡問鄭、汝、懷、澤四州高年，宴賜之。甲午，張亮為平壤道行軍大總管，李世勣、馬周為遼東道行軍大總管，率十六總管兵以伐高麗。</p>
<p class="em2" id="p187"><a class="gg-link" href="#p187" onclick="return changeColor(this);"></a>十二月壬寅，庶人承乾卒。戊午，李思摩部落叛。</p>
<p class="em2" id="p188"><a class="gg-link" href="#p188" onclick="return changeColor(this);"></a>十九年二月庚戌，如洛陽宮，以伐高麗。癸丑，射虎于武德北山。乙卯，皇太子監國于定州。丁巳，賜所過高年鰥寡粟帛，贈比干太師，謚忠烈。</p>
<p class="em2" id="p189"><a class="gg-link" href="#p189" onclick="return changeColor(this);"></a>三月壬辰，長孫无忌攝侍中，吏部尚書楊師道攝中書令。</p>
<p class="em2" id="p190"><a class="gg-link" href="#p190" onclick="return changeColor(this);"></a>四月癸卯，誓師于幽州，大饗軍。丁未，岑文本薨。癸亥，李世勣克蓋牟城。</p>
<p class="em2" id="p191"><a class="gg-link" href="#p191" onclick="return changeColor(this);"></a>五月己巳，平壤道行軍總管程名振克沙卑城。庚午，次遼澤，瘞隋人戰亡者。乙亥，遼東道行軍總管張君乂有罪，伏誅。丁丑，軍于馬首山。甲申，克遼東城。</p>
<p class="em2" id="p192"><a class="gg-link" href="#p192" onclick="return changeColor(this);"></a>六月丁酉，克白巖城。己未，大敗高麗于安市城東南山，左武衞將軍王君愕死之。辛酉，賜酺三日。</p>
<p class="em2" id="p193"><a class="gg-link" href="#p193" onclick="return changeColor(this);"></a>七月壬申，葬死事官，加爵四級，以一子襲。</p>
<p class="em2" id="p194"><a class="gg-link" href="#p194" onclick="return changeColor(this);"></a>九月癸未，班師。</p>
<p class="em2" id="p195"><a class="gg-link" href="#p195" onclick="return changeColor(this);"></a>十月丙午，次營州，以太牢祭死事者。丙辰，皇太子迎謁于臨渝關。戊午，次漢武臺，刻石紀功。</p>
<p class="em2" id="p196"><a class="gg-link" href="#p196" onclick="return changeColor(this);"></a>十一月癸酉，大饗軍于幽州。庚辰，次易州。癸未，平壤道行軍總管張文幹有罪，伏誅。丙戌，次定州。丁亥，貶楊師道為工部尚書。</p>
<p class="em2" id="p197"><a class="gg-link" href="#p197" onclick="return changeColor(this);"></a>十二月戊申，次幷州。己未，薛延陀寇夏州，左領軍大將軍執失思力敗之。庚申，殺劉洎。</p>
<p class="em2" id="p198"><a class="gg-link" href="#p198" onclick="return changeColor(this);"></a>二十年正月辛未，夏州都督喬師望及薛延陀戰，敗之。丁丑，遣使二十二人，以六條黜陟于天下。庚辰，赦幷州，起義時編戶給復三年，後附者一年。</p>
<p class="em2" id="p199"><a class="gg-link" href="#p199" onclick="return changeColor(this);"></a>二月甲午，從伐高麗無功者，皆賜勳一轉。庚申，賜所過高年鰥寡粟。</p>
<p class="em2" id="p200"><a class="gg-link" href="#p200" onclick="return changeColor(this);"></a>三月己巳，至自高麗。庚午，不豫，皇太子聽政。己丑，張亮謀反，伏誅。</p>
<p class="em2" id="p201"><a class="gg-link" href="#p201" onclick="return changeColor(this);"></a>閏月癸巳朔，日有食之。</p>
<p class="em2" id="p202"><a class="gg-link" href="#p202" onclick="return changeColor(this);"></a>六月乙亥，江夏郡王道宗、李世勣伐薛延陀。</p>
<p class="em2" id="p203"><a class="gg-link" href="#p203" onclick="return changeColor(this);"></a>七月辛亥，疾愈。李世勣及薛延陀戰，敗之。</p>
<p class="em2" id="p204"><a class="gg-link" href="#p204" onclick="return changeColor(this);"></a>八月甲子，封孫忠為陳王。己巳，如靈州。庚辰，次涇州，賜高年鰥寡粟帛。丙戌，踰隴山關，次瓦亭，觀馬牧。丁亥，許陪陵者子孫從葬。</p>
<p class="em2" id="p205"><a class="gg-link" href="#p205" onclick="return changeColor(this);"></a>九月辛卯，遣使巡察嶺南。甲辰，鐵勒諸部請上號為「可汗」。辛亥，靈州地震。</p>
<p class="em2" id="p206"><a class="gg-link" href="#p206" onclick="return changeColor(this);"></a>十月，貶蕭瑀為商州刺史。丙戌，至自靈州。</p>
<p class="em2" id="p207"><a class="gg-link" href="#p207" onclick="return changeColor(this);"></a>十一月己丑，詔：「祭祀、表疏，藩客、兵馬、宿衞行魚契給驛，授五品以上官及除解，決死罪，皆以聞，餘委皇太子。」</p>
<p class="em2" id="p208"><a class="gg-link" href="#p208" onclick="return changeColor(this);"></a>二十一年正月壬辰，高士廉薨。丁酉，詔以來歲二月有事于泰山。甲寅，以鐵勒諸部為州縣，賜京師酺三日。慮囚，降死罪以下。</p>
<p class="em2" id="p209"><a class="gg-link" href="#p209" onclick="return changeColor(this);"></a>二月丁丑，皇太子釋菜于太學。</p>
<p class="em2" id="p210"><a class="gg-link" href="#p210" onclick="return changeColor(this);"></a>三月戊子，左武衞大將軍牛進達為青丘道行軍大總管，李世勣為遼東道行軍大總管，率三總管兵以伐高麗。</p>
<p class="em2" id="p211"><a class="gg-link" href="#p211" onclick="return changeColor(this);"></a>四月乙丑，作翠微宮。</p>
<p class="em2" id="p212"><a class="gg-link" href="#p212" onclick="return changeColor(this);"></a>五月戊子，幸翠微宮。壬辰，命百司決事于皇太子。庚戌，李世勣克南蘇、木底城。</p>
<p class="em2" id="p213"><a class="gg-link" href="#p213" onclick="return changeColor(this);"></a>六月丁丑，遣使鐵勒諸部購中國人陷沒者。</p>
<p class="em2" id="p214"><a class="gg-link" href="#p214" onclick="return changeColor(this);"></a>七月乙未，牛進達克石城。丙申，作玉華宮。庚戌，至自翠微宮。</p>
<p class="em2" id="p215"><a class="gg-link" href="#p215" onclick="return changeColor(this);"></a>八月，泉州海溢。壬戌，停封泰山。</p>
<p class="em2" id="p216"><a class="gg-link" href="#p216" onclick="return changeColor(this);"></a>九月丁酉，封子明為曹王。</p>
<p class="em2" id="p217"><a class="gg-link" href="#p217" onclick="return changeColor(this);"></a>十月癸丑，褚遂良罷。</p>
<p class="em2" id="p218"><a class="gg-link" href="#p218" onclick="return changeColor(this);"></a>十一月癸卯，進封泰為濮王。</p>
<p class="em2" id="p219"><a class="gg-link" href="#p219" onclick="return changeColor(this);"></a>十二月戊寅，左驍衞大將軍契苾何力為崑丘道行軍大總管，率三總管兵以伐龜茲。</p>
<p class="em2" id="p220"><a class="gg-link" href="#p220" onclick="return changeColor(this);"></a>二十二年正月庚寅，馬周薨。戊戌，幸溫湯。己亥，中書舍人崔仁師為中書侍郎，參知機務。丙午，左武衞大將軍薛萬徹為青丘道行軍大總管，以伐高麗。長孫无忌檢校中書令，知尚書、門下省事。戊申，至自溫湯。</p>
<p class="em2" id="p221"><a class="gg-link" href="#p221" onclick="return changeColor(this);"></a>二月，褚遂良起復。乙卯，見京城父老，勞之，蠲今歲半租，畿縣三之一。丁卯，詔度遼水有功未酬勳而犯罪者與成官同。乙亥，幸玉華宮。己卯，獵于華原。流崔仁師于連州。</p>
<p class="em2" id="p222"><a class="gg-link" href="#p222" onclick="return changeColor(this);"></a>三月丁亥，赦宜君，給復縣人自玉華宮苑中遷者三年。</p>
<p class="em2" id="p223"><a class="gg-link" href="#p223" onclick="return changeColor(this);"></a>四月丁巳，松州蠻叛，右武候將軍梁建方敗之。</p>
<p class="em2" id="p224"><a class="gg-link" href="#p224" onclick="return changeColor(this);"></a>六月丙寅，張行成存問河北從軍者家，令州縣為營農。丙子，薛萬徹及高麗戰于泊灼城，敗之。</p>
<p class="em2" id="p225"><a class="gg-link" href="#p225" onclick="return changeColor(this);"></a>七月甲申，太白晝見。壬辰，殺華州刺史李君羨。癸卯，房玄齡薨。</p>
<p class="em2" id="p226"><a class="gg-link" href="#p226" onclick="return changeColor(this);"></a>八月己酉朔，日有食之。辛未，執失思力伐薛延陀餘部于金山。</p>
<p class="em2" id="p227"><a class="gg-link" href="#p227" onclick="return changeColor(this);"></a>九月庚辰，崑丘道行軍總管阿史那社爾及薛延陀餘部處月、處蜜戰，敗之。己亥，褚遂良為中書令。壬寅，眉、卭、雅三州獠反，茂州都督張士貴討之。</p>
<p class="em2" id="p228"><a class="gg-link" href="#p228" onclick="return changeColor(this);"></a>十月癸丑，至自玉華宮。己巳，阿史那社爾及龜茲戰，敗之。</p>
<p class="em2" id="p229"><a class="gg-link" href="#p229" onclick="return changeColor(this);"></a>十二月辛未，降長安、萬年徒罪以下。</p>
<p class="em2" id="p230"><a class="gg-link" href="#p230" onclick="return changeColor(this);"></a>閏月癸巳，慮囚。</p>
<p class="em2" id="p231"><a class="gg-link" href="#p231" onclick="return changeColor(this);"></a>二十三年正月辛亥，阿史那社爾俘龜茲王以獻。</p>
<p class="em2" id="p232"><a class="gg-link" href="#p232" onclick="return changeColor(this);"></a>三月己未，自冬旱，至是雨。辛酉，大赦。丁卯，不豫，命皇太子聽政于金液門。</p>
<p class="em2" id="p233"><a class="gg-link" href="#p233" onclick="return changeColor(this);"></a>四月己亥，幸翠微宮。</p>
<p class="em2" id="p234"><a class="gg-link" href="#p234" onclick="return changeColor(this);"></a>五月戊午，貶李世勣為疊州都督。己巳，皇帝崩于含風殿，年五十三。庚午，奉大行御馬輿還京師。禮部尚書于志寧為侍中，太子少詹事張行成兼侍中，高季輔兼中書令。壬申，發喪，謚曰文。上元元年，改謚文武聖皇帝；天寶八載，謚文武大聖皇帝；十三載，增謚文武大聖大廣孝皇帝。</p>
<p class="em2" id="p235"><a class="gg-link" href="#p235" onclick="return changeColor(this);"></a>贊曰：甚矣，至治之君不世出也！禹有天下，傳十有六王，而少康有中興之業。湯有天下，傳二十八王，而其甚盛者，號稱三宗。武王有天下，傳三十六王，而成、康之治與宣之功，其餘無所稱焉。雖詩、書所載，時有闕略，然三代千有七百餘年，傳七十餘君，其卓然著見於後世者，此六七君而已。嗚呼，可謂難得也！唐有天下，傳世二十，其可稱者三君，玄宗、憲宗皆不克其終，盛哉，太宗之烈也！其除隋之亂，比迹湯、武；致治之美，庶幾成、康。自古功德兼隆，由漢以來未之有也。至其牽於多愛，復立浮圖，好大喜功，勤兵於遠，此中材庸主之所常為。然春秋之法，常責備於賢者，是以後世君子之欲成人之美者，莫不歎息於斯焉。</p>
</div></body></html>