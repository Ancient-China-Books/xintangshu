<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">新唐書-卷三十九·志第二十九·地理三</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>志第二十九</h1><hr/></div>
<div class="section" id="title-1"><h2><strong>地理三</strong></h2></div>
<p class="em2" id="p0"><a class="gg-link" href="#p0" onclick="return changeColor(this);"></a>河東道，蓋古冀州之域，漢河東、太原、上黨、西河、鴈門、代郡及鉅鹿、常山、趙國、廣平國之地。河中、絳、晉、慈、隰、石、太原、汾、忻、潞、澤、沁、遼為實沈分，代、雲、朔、蔚、武、新、嵐、憲為大梁分。為府二，州十九，縣百一十。其名山：雷首、介、霍、五臺。其大川：汾、沁、丹、潞。厥賦：布、襺。厥貢：布、席、豹尾、熊鞹、鵰羽。</p>
<p class="em2" id="p1"><a class="gg-link" href="#p1" onclick="return changeColor(this);"></a>河中府河東郡，赤。本蒲州，上輔。義寧元年治桑泉，武德三年徙治河東。開元八年置中都，為府；是年罷都，復為州。乾元三年復為府。土貢：氈、𪌭扇、龍骨、棗、鳳棲梨。戶七萬八百，口四十六萬九千二百一十三。縣十三。<span class="jiazhu">有府三十三，曰興樂、德義、胡壁、龍亭、清源、永和、陶城、霍山、瀵水、首陽、壽貴、歸仁、長渠、虞城、通閏、寶鼎、鹽海、歸淳、大陽、永安、奉信、永興、右威、汾陰、甘泉、平川、安保、石門、綏化、壇道、安邑、崇義、六軍。又有耀德軍，乾元二年置，廣德二年廢。</span>河東，<span class="jiazhu">次赤。有芳醞監、汲河以釀，武德三年置，貞觀十年廢。南有風陵關，聖曆元年置。有歷山。</span>河西，<span class="jiazhu">次赤。開元八年析河東置，尋省。乾元三年更同州之朝邑曰河西，來屬。大曆五年復還同州，析朝邑、河東別置。有蒲津關，一名蒲坂。開元十二年鑄八牛，牛有一人策之，牛下有山，皆鐵也，夾岸以維浮梁。十五年自朝邑徙河瀆祠于此。</span>臨晉，<span class="jiazhu">次畿。本桑泉，武德三年析置溫泉縣，九年省。天寶十三載更名。</span>解，<span class="jiazhu">次畿。本虞鄉，武德元年更名。貞觀十七年省，以地入虞鄉，二十二年復置。有鹽池，又有女鹽池。有紫泉監，乾元元年置，有銅穴十二。</span>猗氏，<span class="jiazhu">次畿，有孤山。</span>虞鄉，<span class="jiazhu">次畿。武德元年別置。貞觀二十二年省，以地入解。天授二年復置。北十五里有涑水渠，貞觀十七年，刺史薛萬徹開，自聞喜引涑水下入臨晉。</span>永樂，<span class="jiazhu">次畿。武德元年置，本隸芮州，州廢，隸鼎州，貞觀八年來屬，後又隸虢州，神龍元年復故。有雷首山。</span>安邑，<span class="jiazhu">次畿。義寧元年以安邑、虞鄉、夏置安邑郡。武德元年曰虞州，又析置桐鄉縣。三年析安邑置興樂縣。貞觀元年省。十七年州廢，省桐鄉入聞喜，以安邑、解來屬。至德二載更安邑曰虞邑，乾元元年隸陝州，大曆四年復故名，元和三年來屬。有龍池宮，開元八年置。有鹽池，與解為兩池，大曆十二年生乳鹽，賜名寶應靈慶池。<span class="jiaozhusup">「靈慶」，各本原作「慶靈」，據金石萃編卷一０三大唐河東鹽池靈慶公神祠碑及本書卷二二四下喬琳傳改。</span>有銀監。</span>寶鼎，<span class="jiazhu">次畿。本汾陰。義寧元年以汾陰、龍門置汾陰郡，武德元年曰泰州，州廢來屬。開元十年獲寶鼎，更名。有后土祠。</span>襄陵，<span class="jiazhu">緊。本隸晉州，元和十四年隸絳州，大和元年來屬。</span>稷山，<span class="jiazhu">上。本隸絳州，唐末來屬。有稷山。</span>萬泉，<span class="jiazhu">上。本隸泰州，武德三年析稷山、安邑、猗氏、汾陰、龍門置，州廢隸絳州，大順二年來屬。有介山。</span>龍門。<span class="jiazhu">次畿。武德二年徙泰州來治，五年析置萬春縣。貞觀十七年州廢，省萬春入龍門，隸絳州。元和初來屬。有龍門關。有高祖廟，貞觀中置。北三十里有瓜谷山堰，貞觀十年築。東南二十三里有十石壚渠，二十三年，縣令長孫恕鑿，溉田良沃，畝收十石。西二十一里有馬鞌塢渠，亦恕所鑿。有龍門倉，開元二年置。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>晉州平陽郡，望。本臨汾郡，義寧二年更名。土貢：蠟燭，有平陽院礬官。戶六萬四千八百三十六，口四十二萬九千二百二十一。縣八。<span class="jiazhu">有府十五，<span class="jiaozhusup">按下文實有十六府。</span>曰神山、平陽、豐寧、冀城、安信、萬安、益昌、英臺、岳陽、仁壽、高陽、臨汾、晉安、白澗、高華、仁德。</span>臨汾，<span class="jiazhu">望。東北十里有高梁堰，武德中引高梁水溉田，入百金泊。貞觀十三年為水所壞。永徽二年，刺史李寬自東二十五里夏柴堰引潏水溉田，令陶善鼎復治百金泊，亦引潏水溉田。乾封二年堰壞，乃西引晉水。有姑射山。</span>洪洞，<span class="jiazhu">望。本楊，<span class="jiaozhusup">「楊」，各本原作「揚」。舊書卷三九地理志、隋書卷三０地理志、元和志卷一二、寰宇記卷四三均作「楊」，據改。</span>義寧二年更名。武德元年析洪洞、臨汾置西河縣，貞觀十七年省入臨汾。</span>神山，<span class="jiazhu">中。本浮山，武德二年析襄陵置。東南有羊角山。四年以老子祠更名。</span>岳陽，<span class="jiazhu">中。東有府城關。有鐵。</span>霍邑，<span class="jiazhu">上。義寧元年以霍邑、趙城、汾西、靈石置霍山郡。武德元年曰呂州。貞觀十七年州廢，以靈石隸汾州，霍邑、趙城、汾西來屬。有西北鎮霍山祠。</span>趙城，<span class="jiazhu">上。義寧元年析霍邑置。</span>汾西，<span class="jiazhu">中。有鐵。</span>冀氏。<span class="jiazhu">中。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>絳州絳郡，雄。土貢：白縠、粱米、梨、墨、蠟燭、防風。戶八萬二千二百四，口五十一萬七千三百三十一。縣七。<span class="jiazhu">有府三十三，曰新田、大平、正平、武城、長社、大鄉、垣城、涑川、絳川、蓋松、鳳亭、延光、平原、高涼、神泉、桐鄉，萬泉、翼城、皮氏、董澤、零原、石池、延福、永康、景山、周陽、夏臺、古亭、崇樂、絳邑、長平、武陽、蒲邑。</span>正平，<span class="jiazhu">望。西有武平故關。</span>太平，<span class="jiazhu">緊。有太平關，貞觀七年置。</span>曲沃，<span class="jiazhu">望。東北三十五里有新絳渠，永徽元年，令崔翳引古堆水溉田百餘頃。南十三里山有銅。</span>翼城，<span class="jiazhu">望。義寧元年以翼城、絳置翼城郡，幷井置小鄉縣。武德元年曰澮州，二年曰北澮州，四年州廢，縣皆來屬，九年省小鄉入翼城。天祐二年更曰澮川。有銅源、翔臯錢坊二。有澮高山，有銅，有鐵。</span>絳，<span class="jiazhu">望。有鐵。</span>聞喜，<span class="jiazhu">望。武德元年置。有銅冶。東南三十五里有沙渠，儀鳳二年，詔引中條山水于南坡下，西流經十六里，溉涑陰田。</span>垣。<span class="jiazhu">上。義寧元年以垣、王屋置邵原郡，又置清廉、亳城二縣。武德元年曰邵州。二年置長泉縣，是年，以長泉隸懷州，後省。五年省亳城入垣。貞觀元年州廢，省清廉入垣，來屬。龍朔二年隸洛州，長安二年復舊；貞元三年隸陝州，元和三年復舊。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>慈州文城郡，下。本汾州，武德五年曰南汾州，貞觀八年更名。土貢：白蜜、蠟燭。戶萬一千六百一十六，口六萬二千四百八十六。縣五。<span class="jiazhu">有府三，曰仵城、吉昌、平昌。</span>吉昌，<span class="jiazhu">中。有鐵。</span>文城，<span class="jiazhu">中。天祐中更曰屈邑。有孟門山、石鼓山。</span>昌寧，<span class="jiazhu">中。有鐵。</span>呂香，<span class="jiazhu">中。本平昌，義寧元年析仵城置，貞觀元年更名。</span>仵城。<span class="jiazhu">中。有雞山。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>隰州大寧郡，下。本龍泉郡，天寶元年更名。土貢：胡女布、蜜、蠟燭。戶萬九千四百五十五，口十三萬四千四百二十。縣六。<span class="jiazhu">有府六，曰隰川、大義、孝敬、脩善、玉城、屈產。</span>隰川，<span class="jiazhu">中。</span>蒲，<span class="jiazhu">中。武德二年以縣置昌州，幷置仵城、常安、昌原三縣。貞觀元年州廢，省昌原、仵城、常安，以蒲來屬。西南有常安原。</span>大寧，<span class="jiazhu">中。本仵城，武德二年更名，是年置中州，幷置大義、白龍二縣。貞觀元年州廢，省大義、白龍，以大寧來屬。有孔山。西有馬鬬關。</span>永和，<span class="jiazhu">中。武德二年置東和州，六年析置樓山縣。貞觀二年州廢，省樓山，以永和來屬。西北有永和關。</span>石樓，<span class="jiazhu">中。武德二年以縣置西德州，幷置長壽、臨河二縣。貞觀元年州廢，省長壽、臨河，以石樓隸東和州，州廢來屬。北有上平津。</span>溫泉。<span class="jiazhu">中。武德三年置北溫州，幷置新城、高唐二縣。貞觀元年州廢，省新城、高唐，以溫泉來屬。有鐵。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>北都，天授元年置，神龍元年罷，開元十一年復置，天寶元年曰北京，上元二年罷，肅宗元年復為北都。<span class="jiazhu">晉陽宮在都之西北，宮城周二千五百二十步，崇四丈八尺。都城左汾右晉，潛丘在中，長四千三百二十一步，廣三千一百二十二步，周萬五千一百五十三步，其崇四丈。汾東曰東城，貞觀十一年長史李勣築。兩城之間有中城，武后時築，以合東城。宮南有大明城，故宮城也。宮城東有起義堂。倉城中有受瑞壇。唐初高祖使子元吉留守，獲瑞石，有文曰「李淵萬吉」，築壇，祠以少牢。</span></p>
<p class="em2" id="p7"><a class="gg-link" href="#p7" onclick="return changeColor(this);"></a>太原府太原郡，本幷州，開元十一年為府。土貢：銅鏡、鐵鏡、馬鞌、梨、蒲萄酒及煎玉粉屑、龍骨、柏實人、黃石𨥥、甘草、人葠、礬石、礜石。戶十二萬八千九百五，口七十七萬八千二百七十八。縣十三。<span class="jiazhu">有府十八，曰興政、復化、寧靜、洞渦、五泉、昌寧、志節、汾陽、靜智、信童、晉原、聞陽、清定、豐川、竹馬、攘胡、西胡、文谷。城中有天兵軍，開元十一年廢。</span>太原，<span class="jiazhu">赤。井苦不可飲，貞觀中，長史李勣架汾引晉水入東城，以甘民食，謂之晉渠。</span>晉陽，<span class="jiazhu">赤。有號令堂，高祖誓義師於此。西北十五里有講武臺、飛閣，顯慶五年築。有龍山。</span>太谷，<span class="jiazhu">畿。武德三年以太谷、祁置太州，六年州廢，二縣來屬。東南八十里馬嶺上有長城，自平城至于魯口三百里，貞觀元年廢。</span>祁，<span class="jiazhu">畿。</span>文水，<span class="jiazhu">畿。武德三年隸汾州，六年來屬，七年又隸汾州，貞觀元年復舊，天授元年更名武興，神龍元年復故名。西北二十里有柵城渠，貞觀三年，民相率引文谷水，溉田數百頃。西十里有常渠，武德二年，汾州刺史蕭顗引文水南流入汾州。東北五十里有甘泉渠，二十五里有蕩沙渠，二十里有靈長渠，有千畝渠俱引文谷水，傳溉田數千頃，皆開元二年令戴謙所鑿。</span>榆次，<span class="jiazhu">畿。</span>盂，<span class="jiazhu">畿。武德三年以盂、受陽置受州，貞觀元年省并州之烏河縣入焉。有銅、有鐵。東北有白馬故關。</span>壽陽，<span class="jiazhu">畿。本受陽。武德六年徙受州來治，又以遼州之石艾、樂平隸之。貞觀八年州廢，縣皆來屬，十一年更名。有方山。</span>樂平，<span class="jiazhu">畿。</span>廣陽，<span class="jiazhu">畿。本石艾，天寶元年更名。東有井故關。東北有盤石故關、葦澤故關。</span>清源，<span class="jiazhu">畿。武德元年置。</span>交城，<span class="jiazhu">畿。先天二年析置靈川縣，開元二年省。有鐵。</span>陽曲。<span class="jiazhu">畿。本陽直。武德三年析置汾陽縣，七年省陽直，更汾陽曰陽曲，仍析置羅陰縣。貞觀元年省，六年以蘇農部落燕然縣，隸順州，八年僑治陽曲，十七年省。有赤塘關、天門關。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>汾州西河郡，望。本浩州，武德三年更名。土貢：鞌面氈、龍鬚席、石膏、消石。戶五萬九千四百五十，口三十二萬二百三十。縣五。<span class="jiazhu">有府十二，曰嘉善、六壁、崇德、華夏、靈扶、五柳、京陵、介休、賈胡、寧固、開遠、清勝。</span>西河，<span class="jiazhu">望。本隰城，肅宗上元年更名。</span>孝義，<span class="jiazhu">望。本永安，貞觀元年更名。有隱泉山。</span>介休，<span class="jiazhu">望。義寧元年以介休、平遙置介休郡，武德元年曰介州，貞觀元年州廢，以二縣來屬。有雀鼠谷。有介山。</span>平遙，<span class="jiazhu">望。</span>靈石。<span class="jiazhu">上。有賈胡堡，宋金剛拒唐兵，高祖所次。西南有陰地關，又有長寧關。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>沁州陽城郡，下。本義寧郡，義寧元年置，天寶元年更郡名。土貢：龍鬚席、弦麻。戶六千三百八，口三萬四千九百六十三。縣三。<span class="jiazhu">有府二，曰延雙、安樂。</span>沁源，<span class="jiazhu">中。武德二年析置招遠縣，三年省。有柴店關。</span>和川，<span class="jiazhu">中。義寧元年析沁源置。</span>綿上。<span class="jiazhu">中。有鐵。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>遼州樂平郡，下。武德三年析幷州之樂平、遼山、平城、石艾置，六年徙治遼山，八年曰箕州。先天元年避玄宗名曰儀州。中和三年復曰遼州。土貢：人葰、蠟。戶九千八百八十二，口五萬四千五百八十。縣四。<span class="jiazhu">有府三，曰遼城、清谷、龍城。</span>遼山，<span class="jiazhu">中。</span>榆社，<span class="jiazhu">中。本隸太原郡，義寧元年析上黨之鄉置。武德元年隸韓州。三年以縣及幷州之平城置榆州，又析置偃武縣。六年州廢，省偃武，以榆社、平城來屬。</span>平城，<span class="jiazhu">中。</span>和順。<span class="jiazhu">中。武德三年析置義興縣，六年省。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>嵐州樓煩郡，下。本東會州，武德六年更名。土貢：熊鞹、麝香。戶萬六千七百四十八，口八萬四千六。縣四。<span class="jiazhu">有府一，曰嵐山。有守捉兵。</span>宜芳，<span class="jiazhu">中。本嵐城，武德四年更名，析置豊閏、合會二縣，五年省豊閏，六年省合會。</span>靜樂，<span class="jiazhu">中。武德四年置管州，仍析置汾陽、六度二縣。五年曰北管州。六年州廢，省汾陽、六度，以靜樂來屬。有天池祠。有管涔山。北有樓煩關，有隋故汾陽宮。</span>合河，<span class="jiazhu">中。本臨泉。武德三年曰臨津，四年隸東會州，九年省太和縣入焉。貞觀元年更名，三年復置大和，八年又省。北有合河關。東有蔚汾關。</span>嵐谷。<span class="jiazhu">中。長安三年析宜芳置，神龍二年省，開元十二年復置。有岢嵐軍，永淳二年以岢嵐鎮為柵，長安三年為軍，景龍中，張仁亶徙其軍於朔方，留者號岢嵐守捉，隸大同。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>憲州，下。本樓煩監牧，嵐州刺史領之。貞元十五年別置監牧使。龍紀元年，李克用表置州，領縣三。樓煩，<span class="jiazhu">下。</span>玄池，<span class="jiazhu">下。有鐵。</span>天池。<span class="jiazhu">下。有鴈門關。</span></p>
<p class="em2" id="p13"><a class="gg-link" href="#p13" onclick="return changeColor(this);"></a>石州昌化郡，下。本離石郡，天寶元年更名。土貢：胡女布、龍鬚席、蜜、蠟燭、莁荑。戶萬四千二百九十四，口六萬六千九百三十五。縣五。<span class="jiazhu">有府二，曰離石、昌化。</span>離石，<span class="jiazhu">中。</span>平夷，<span class="jiazhu">中。有孝文山。</span>定胡，<span class="jiazhu">中。武德三年置西定州。貞觀二年州廢，來屬，又析置孟門縣，七年省。西有孟門關。</span>臨泉，<span class="jiazhu">中。本太和。武德三年更名，置北和州，別析置太和縣，四年以太和隸東會州。貞觀三年州廢，以臨泉來屬。</span>方山。<span class="jiazhu">中。武德二年以縣置方州，三年州廢，來屬。</span></p>
<p class="em2" id="p14"><a class="gg-link" href="#p14" onclick="return changeColor(this);"></a>忻州定襄郡，下。本新興郡，義寧元年以樓煩郡之秀容置。土貢：麝香、豹尾。戶萬四千八百六，口八萬二千三十二。縣二。<span class="jiazhu">有府四，曰秀容、高城、漳源、定襄。有守捉兵。</span>秀容，<span class="jiazhu">上。貞觀五年以思結部落於縣境置懷化縣，隸順州。十二年以懷化隸代州，後省。有繫舟山，有鐵。</span>定襄。<span class="jiazhu">上。武德四年析秀容置。有石嶺關。</span></p>
<p class="em2" id="p15"><a class="gg-link" href="#p15" onclick="return changeColor(this);"></a>代州鴈門郡，中都督府。土貢：蜜、青碌彩、麝香、豹尾、白鵰羽。戶二萬一千二百八十，口十萬三百五十。縣五。<span class="jiazhu">有府三，曰五臺、東冶、鴈門。有守捉兵。其北有大同軍，本大武軍，調露二年曰神武軍，天授二年曰平狄軍，大足元年復更名。其西有天安軍，<span class="jiaozhusup">按本書卷三七地理志，豐州中受降城西有天安軍，與本州之天安軍同名又同時置，兩地相去不遠，考異卷四五疑為重出。突厥集史卷一０考證云：「錢氏所疑，絲毫不謬。地志何以重出？諒由代州有大同軍，而天安軍在大同川西，大同軍與大同川，名涉近似而牽混也。」唐書兵志箋正卷二據元和志卷四豐州天德軍條及舊書卷九玄宗紀、卷一二０郭子儀傳，疑天寶年間安思順於大同川西所築之城為大安城，後移橫塞軍理此，並改軍名為天德，天安軍實為大安城之訛。又謂其以大安為城名者，蓋因襲北魏大安郡。據魏書卷一０六上地形志，大安郡原在懷朔鎮附近(元和志豐州有懷朔鎮)，孝昌後寄治幷州界。冊府卷九九二、唐會要卷七八並稱「古代郡大安城」。唐判斷所謂「古代郡」乃指北魏之代郡，唐人不詳而誤羼入河東；故河東之天安，即朔方之天安，但同為大安城之訛。</span>天寶十二載置。又有代北軍，永泰元年置。</span>鴈門，<span class="jiazhu">上。有東陘關、西陘關。</span>五臺，<span class="jiazhu">中。柏谷有銀，有銅，有鐵。有五臺山。</span>繁畤，<span class="jiazhu">中。</span>崞，<span class="jiazhu">中。有石門關。</span>唐林。<span class="jiazhu">中。本武延，證聖元年析五臺、崞置，唐隆元年名。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>雲州雲中郡，下都督府。貞觀十四年自朔州北定襄城徙治定襄縣。永淳元年為默啜所破，徙其民于朔州。開元十八年復置。土貢：犛牛尾、鵰羽。戶三千一百六十九，口七千九百三十。縣一。<span class="jiazhu">有雲中、樓煩二守捉。城東有牛皮關。</span>雲中。<span class="jiazhu">中。本馬邑郡雲內之恆安鎮。武德六年置北恆州，<span class="jiaozhusup">「六」，各本原作「元」。按舊書卷三九地理志、寰宇記卷四九皆謂武德四年平劉武周，六年置北恆州。又據元和志卷一四，置北恆州亦在武德四年平劉武周後。作「元」顯誤，據改。</span>七年廢。貞觀十四年復置，曰定襄縣。永淳元年廢。開元十八年復置，更名。有陰山道、青坡道，皆出兵路。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>朔州馬邑郡，下。本治善陽，建中中，節度使馬燧徙治馬邑，後復故治。土貢：白鵰羽、豹尾、甘草。戶五千四百九十三，口二萬四千五百三十三。縣二。善陽，<span class="jiazhu">中。武德四年省常寧縣入焉。</span>馬邑。<span class="jiazhu">中。開元五年析善陽於大同軍城置。</span></p>
<p class="em2" id="p18"><a class="gg-link" href="#p18" onclick="return changeColor(this);"></a>蔚州興唐郡，下。本安邊郡。隋鴈門郡之靈丘、上谷郡之飛狐縣地。唐初沒突厥。武德六年置州，幷置靈丘、飛狐二縣，僑治陽曲。七年僑治繁畤。八年僑治秀容故北恆州城。貞觀五年破突厥，復故地，還治靈丘。開元初徙治安邊。至德二載更郡名，復故治。土貢：熊鞹、豹尾、松實。戶五千五十二，口二萬九百五十八。縣三。<span class="jiazhu">東北有橫野軍，乾元元年徙天成軍合之，而廢橫野軍。西有清塞軍，本清塞守捉城，貞元十五年置。</span>靈丘，<span class="jiazhu">中。有直谷關。其北有孔嶺關，有大安鎮。</span>飛狐，<span class="jiazhu">中。初僑治易州之遂城，遙隸蔚州，貞觀五年復故地。有三河銅冶，有錢官。</span>興唐。<span class="jiazhu">中。本安邊，開元十二年置，治橫野軍，至德二載更名。</span></p>
<p class="em2" id="p19"><a class="gg-link" href="#p19" onclick="return changeColor(this);"></a>武州。<span class="jiazhu">闕。</span>領縣一。文德。</p>
<p class="em2" id="p20"><a class="gg-link" href="#p20" onclick="return changeColor(this);"></a>新州。<span class="jiazhu">闕。</span>領縣四。永興，礬山，龍門，懷安。</p>
<p class="em2" id="p21"><a class="gg-link" href="#p21" onclick="return changeColor(this);"></a>潞州上黨郡，大都督府。土貢：貲布、人葰、石蜜、墨。戶六萬八千三百九十一，口三十八萬八千六百六十一。縣十。<span class="jiazhu">有府一，曰戡黎。</span>上黨，<span class="jiazhu">望。有啟聖宮，本飛龍，玄宗故第，開元十一年置，後又更名。有瑞閣。有五龍山、馬駒山。</span>壺關，<span class="jiazhu">上。武德四年析上黨置。</span>長子，<span class="jiazhu">緊。</span>屯留，<span class="jiazhu">上。有三嵕山。</span>潞城，<span class="jiazhu">上。天祐二年更曰潞子。</span>襄垣，<span class="jiazhu">上。武德元年以襄垣、黎城、涉、銅鞮、鄉置韓州，貞觀十七年州廢，縣皆來屬。東有井谷故關。</span>黎城，<span class="jiazhu">上。天祐二年更曰黎亭。有銅山。東有壺口故關。</span>涉，<span class="jiazhu">中。有鐵。</span>銅鞮，<span class="jiazhu">上。武德三年析置甲水縣，隸韓州，九年省。永徽六年隸沁州。顯慶四年來屬。</span>武鄉。<span class="jiazhu">中。本鄉，武后更名武鄉，神龍元年復故名，尋又曰武鄉。北有昂車關。</span></p>
<p class="em2" id="p22"><a class="gg-link" href="#p22" onclick="return changeColor(this);"></a>澤州高平郡，上。本長平郡，治濩澤，武德八年徙治端氏，貞觀元年徙治晉城，天寶元年更郡名。土貢：人葠、石英、野雞。戶二萬七千八百二十二，口十五萬七千九十。縣六。<span class="jiazhu">有府五，曰丹川、永固、安平、沁水、白澗。</span>晉城，<span class="jiazhu">上。本丹川，武德元年置建州。三年析丹川置晉城以隸之。六年州廢，隸蓋州，徙蓋州來治。九年省丹川、蓋城入晉城。貞觀元年州廢，以晉城、高平、陵川來屬。天祐二年更曰丹川。南有天井關，一名太行關。</span>端氏，<span class="jiazhu">中。有隗山。</span>陵川，<span class="jiazhu">中。</span>陽城，<span class="jiazhu">中。本濩澤，天寶元年更名，天祐二年更曰濩澤。有銅，有錫，有鐵。</span>沁水，<span class="jiazhu">中。</span>高平。<span class="jiazhu">上。本隋長平郡，武德元年曰蓋州，領高平、丹川、陵川三縣，幷析置蓋城縣以隸之。有泫水，一曰丹水，貞元元年，令明濟引入城，號甘泉。有省冤谷，本殺谷，玄宗幸潞州，過之，因更名。北有長平關。</span></p>
<p class="em2" id="p23"><a class="gg-link" href="#p23" onclick="return changeColor(this);"></a>右河東採訪使，治蒲州。</p>
<p class="em2" id="p24"><a class="gg-link" href="#p24" onclick="return changeColor(this);"></a>河北道，蓋古幽、冀二州之境，漢河內、魏、渤海、清河、平原、常山、上谷、涿、漁陽、右北平、遼西、真定、中山、信都、河間、廣陽等郡國，又參有東郡、河東、上黨、鉅鹿之地。孟、懷、澶、衞及魏、博、相之南境為娵訾分，邢、洺、惠、貝、冀、深、趙、鎮、定及魏、博、相之北境為大梁分，滄、景、德為玄枵分，瀛、莫、幽、易、涿、平、媯、檀、薊、營、安東為析木津分。為州二十九，都護府一，縣百七十四。其名山：林慮、白鹿、封龍、井陘、碣石、常岳。其大川：漳、淇、呼陀。厥賦：絲、絹、綿。厥貢：羅、綾、紬、紗、鳳翮葦席。</p>
<p class="em2" id="p25"><a class="gg-link" href="#p25" onclick="return changeColor(this);"></a>孟州，望。建中二年，以河南府之河陽、河清、濟源、溫租賦入河陽三城使，又以汜水租賦益之。會昌三年遂以五縣為州。土貢：黃魚䱹。縣五。<span class="jiazhu">有河陽軍，建中四年置。</span>河陽，<span class="jiazhu">望。武德四年，析懷州之河陽、集城、溫於河陽宮置盟州。八年州廢，省集城入河陽，溫隸懷州。顯慶二年隸洛州。有河陽關。有回洛故城。有池，永徽四年引濟水漲之，開元中以畜黃魚。</span>汜水，<span class="jiazhu">望。本隸鄭州，武德四年析置成臯縣，貞觀元年省，顯慶二年隸洛州，垂拱四年曰廣武，神龍元年復故名。有虎牢關。東南有成臯故關。西南有旋門故關。有牛口渚。西一里伏龜山有昭武廟，會昌五年置。</span>河陰，<span class="jiazhu">望。開元二十二年析汜水、滎澤、武陟置，隸河南府，領河陰倉，會昌三年來屬。有梁公堰，在河、汴間，開元二年，河南尹李傑因故渠濬之，以便漕運。</span>溫，<span class="jiazhu">望。武德四年，隋令周仲隱以縣去王世充，來降，置平州，名縣城曰李城；是年州廢，隸懷州。顯慶二年隸洛州。</span>濟源。<span class="jiazhu">望。武德二年，王世充將丁伯德以縣來降，置西濟州，又析置溴陽、蒸川、邵原三縣。四年州廢，省溴陽、蒸川、邵原，以濟源隸懷州。貞觀元年省懷州之軹縣入焉。顯慶二年隸洛州。有枋口堰，大和五年，節度使溫造浚古渠，溉濟源、河內、溫、武陟田五千頃。有濟瀆祠、北海祠。西有故軹關。</span></p>
<p class="em2" id="p26"><a class="gg-link" href="#p26" onclick="return changeColor(this);"></a>懷州河內郡，雄。武德二年沒王世充，僑治濟源之柏崖城。四年，世充平，還舊治。土貢：平紗、平紬、枳殼、茶、牛膝。戶五萬五千三百四十九，口三十一萬八千一百二十六。縣五。<span class="jiazhu">有府二，曰丹水、吳澤。</span>河內，<span class="jiazhu">望。武德三年析置太行、忠義、紫陵三縣，析河陽置穀旦縣。四年皆省。有太行山。有丹水，開元十一年更名懷水。</span>武德，<span class="jiazhu">望。本安昌，武德二年更名，是年，置北義州。四年州廢，來屬。北百里有大斛故關在太行山。</span>獲嘉，<span class="jiazhu">望。武德四年以獲嘉、武陟、脩武、新鄉、共城置殷州，幷置博望縣。貞觀元年州廢，以獲嘉、武陟、脩武來屬，新鄉、共城、博望隸衞州。</span>武陟，<span class="jiazhu">望。貞觀元年省懷縣入焉。</span>脩武。<span class="jiazhu">緊。武德二年，河內民李厚德以濁鹿城來降，置陟州，幷置脩武縣。四年徙縣治故脩武，更脩武曰武陟，別置脩武縣，是年州廢，隸殷州。西北二十里有新河，自六真山下合黃丹泉水南流入吳澤陂，令杜某開。</span></p>
<p class="em2" id="p27"><a class="gg-link" href="#p27" onclick="return changeColor(this);"></a>魏州魏郡，大都督府，雄。本武陽郡，龍朔二年更名冀州，咸亨三年復曰魏州，天寶元年更郡名。土貢：花紬、綿紬、平紬、絁、絹、紫草。戶十五萬一千五百九十六，口百一十萬九千八百七十三。縣十四。貴鄉，<span class="jiazhu">望。有西渠，開元二十八年，刺史盧暈徙永濟渠，自石灰窠引流至城西，注魏橋，以通江、淮之貨。</span>元城，<span class="jiazhu">望。貞觀十七年省入貴鄉，聖曆二年復置。</span>魏，<span class="jiazhu">望。武德四年置漳陰縣，貞觀元年省入焉。</span>館陶，<span class="jiazhu">望。武德五年，以館陶、冠氏及博州之堂邑，貝州之臨清、清水置毛州，并析臨清置沙丘縣。貞觀元年州廢，省清水入冠氏，省沙丘入臨清，餘縣皆還故屬。</span>冠氏，<span class="jiazhu">望。</span>莘，<span class="jiazhu">上。武德五年以莘、臨黃、武陽、博州之武水置莘州，貞觀元年州廢，縣還故屬。</span>朝城，<span class="jiazhu">緊。本武陽，貞觀十七年省入臨黃、莘。永昌元年復置，曰武聖。開元七年更名。元和中隸澶州，後復來屬。天祐三年更曰武陽，又以武陽、莘河外地入鄆州。</span>昌樂，<span class="jiazhu">望。武德五年置，貞觀十八年省繁水入焉。</span>臨河，<span class="jiazhu">上。武德二年隸黎州，貞觀十七年省澶水縣入焉。澶水，本澶淵，避高祖名更。州廢，隸相州，天祐三年來屬。</span>洹水，<span class="jiazhu">上。本隸相州，天祐三年來屬。</span>成安，<span class="jiazhu">上。本隸相州，天祐二年更名斥丘，三年來屬。</span>內黃，<span class="jiazhu">緊。本隸相州，武德四年析置繁陽縣，隸黎州，貞觀元年省，天祐三年來屬。宗城，望。本隸貝州。武德四年，以宗城、經城及冀州之南山宮斌彊置宗州，析經城置府城縣。九年州廢，省府城入經城，省斌彊入清河，餘縣皆還故屬。天祐三年曰廣宗，是歲來屬。</span>永濟。<span class="jiazhu">上。本隸貝州，大曆七年，田承嗣析魏州之臨清置。天祐三年來屬。</span></p>
<p class="em2" id="p28"><a class="gg-link" href="#p28" onclick="return changeColor(this);"></a>博州博平郡，上。武德四年以魏州之聊城、武水、堂邑、高唐置。土貢：綾、平紬。戶五萬二千六百三十一，口四十萬八千二百五十二。縣六。聊城，<span class="jiazhu">緊。武德四年析置茌平縣，又析魏州之莘置莘亭縣。貞觀元年皆省。天祐三年更曰聊邑，又以聊邑、博平、高唐、武水之河外地入鄆州。東南有四口故關。</span>博平，<span class="jiazhu">上。武德三年析置靈泉縣，四年省。貞觀十七年省博平入聊城，天授二年復置。</span>武水，<span class="jiazhu">上。</span>清平，<span class="jiazhu">上。武德四年置。</span>堂邑，<span class="jiazhu">上。</span>高唐。<span class="jiazhu">上。長壽二年曰崇武，神龍元年復故名。</span></p>
<p class="em2" id="p29"><a class="gg-link" href="#p29" onclick="return changeColor(this);"></a>相州鄴郡，望。本魏郡，天寶元年更名。土貢：紗、絹、隔布、鳳翮席、花口瓢、知母、胡粉。戶十萬一千一百四十二，口五十九萬一百九十六。縣六。<span class="jiazhu">有昭義軍，大曆元年置。</span>安陽，<span class="jiazhu">緊。武德四年省零泉縣，五年省相縣入焉。西二十里有高平渠，刺史李景引安陽水東流溉田，入廣潤陂，咸亨三年開。</span>鄴，<span class="jiazhu">緊。南五里有金鳳渠，引天平渠下流溉田，咸亨三年開。有鐵。</span>湯陰，<span class="jiazhu">上。本蕩陰。武德四年析安陽置蕩源縣，隸衞州，六年來屬。貞觀元年更蕩源曰湯陰。</span><span class="jiaozhusup">「蕩源」，各本原作「蕩陰」；「元年」下有「省」字。按寰宇記卷五五載：漢蕩陰縣，後魏省，隋開皇六年復置湯陰縣，十年又省入安陽，武德四年又分安陽置蕩源縣，貞觀元年改為湯陰，以從漢舊名。舊書卷三九地理志、元和志卷一六所記略同。可知此處「蕩陰」為「蕩源」之訛，「貞觀元年」下「省」字衍，今改正。又本卷下文衞州黎陽下相州之「蕩源」各本亦誤作「蕩陰」，並改。</span>林慮，上。<span class="jiazhu">武德二年以縣置巖州，五年州廢，來屬。有鐵。有林慮山。</span>堯城，<span class="jiazhu">上。天祐三年更曰永定。北四十五里有萬金渠，引漳水入故齊都領渠以溉田，咸亨三年開。</span>臨漳。<span class="jiazhu">上。南有菊花渠，自鄴引天平渠水溉田，屈曲經三十里。又北三十里有利物渠，自滏陽下入成安，幷取天平渠水以溉田，皆咸亨四年令李仁綽開。</span></p>
<p class="em2" id="p30"><a class="gg-link" href="#p30" onclick="return changeColor(this);"></a>衞州汲郡，望。本治衞，貞觀元年徙治汲。土貢：綾、絹、綿、胡粉。戶四萬八千五十六，口二十八萬四千六百三十。縣五。汲，<span class="jiazhu">緊。武德元年以汲、新鄉置義州。四年州廢，以汲來屬，新鄉隸殷州。</span>衞，<span class="jiazhu">緊。貞觀十七年省清淇縣入焉。長安三年復置清淇縣。神龍元年又省。御水有石堰一，貞觀十七年築。有蘇門山。</span>共城，<span class="jiazhu">上。武德元年以縣置共州，幷析置凡城縣。四年州廢，省凡城，以共城隸殷州。六年省博望縣入焉。有白鹿山。</span>新鄉，<span class="jiazhu">望。東北有故臨清關。東南有故延津關。</span>黎陽。<span class="jiazhu">上。武德二年以縣置黎州，尋沒竇建德。四年，建德平，復以黎陽、臨河、內黃、澶水，魏州觀城、頓丘，相州之蕩源置；是年，以頓丘、觀城還隸魏州，蕩源還隸相州。貞觀十七年州廢，省澶水，以黎陽來屬，內黃、臨河隸相州。有白馬津，一名黎陽關。有大岯山，一名黎陽山。有新河，元和八年，觀察使田弘正及鄭滑節度使薛平開，長十四里，闊六十步，深丈有七尺，決河注故道，滑州遂無水患。</span></p>
<p class="em2" id="p31"><a class="gg-link" href="#p31" onclick="return changeColor(this);"></a>貝州清河郡，望。本治清河，武德六年徙治歷亭，八年復故治。土貢：絹、氈、覆鞌氈。戶十萬一十五，口八十三萬四千七百五十七。縣八。清河，<span class="jiazhu">緊。</span>清陽，<span class="jiazhu">緊。武德四年析置夏津縣，九年省。</span>武城，<span class="jiazhu">上。</span>經城，<span class="jiazhu">望。西南四十里有張甲河，神龍三年，姜師度因故瀆開。</span>臨清，<span class="jiazhu">望。大曆七年隸瀛州，貞元末來屬。</span>漳南，<span class="jiazhu">上。</span>歷亭，<span class="jiazhu">上。</span>夏津。<span class="jiazhu">上。本鄃，天寶元年更名。</span></p>
<p class="em2" id="p32"><a class="gg-link" href="#p32" onclick="return changeColor(this);"></a>澶州，上。武德四年析黎州之澶水，魏州之頓丘、觀城置。貞觀元年州廢，縣還故屬。大曆七年，田承嗣表以魏州之頓丘、臨黃復置。土貢：角弓、鳳翮席、胡粉。縣四。頓丘，<span class="jiazhu">望。</span>清豐，<span class="jiazhu">上。大曆七年析頓丘、昌樂置，以孝子張清豐名。</span>觀城，<span class="jiazhu">緊。貞觀十七年省入昌樂、臨黃，大曆七年復置。</span>臨黃。<span class="jiazhu">緊。東南有盧津關，一名高陵津。</span></p>
<p class="em2" id="p33"><a class="gg-link" href="#p33" onclick="return changeColor(this);"></a>邢州鉅鹿郡，上。本襄國郡，天寶元年更名。土貢：絲布、磁器、刀、文石。戶七萬一百八十九，口三十八萬二千七百九十八。縣八。龍岡，<span class="jiazhu">上。武德元年析龍岡、內丘置青山縣，開成五年省入焉。</span>沙河，<span class="jiazhu">上。武德元年置溫州，四年州廢，來屬。有鐵。</span>南和，<span class="jiazhu">緊。武德元年置和州，四年州廢，來屬。</span>鉅鹿，<span class="jiazhu">上。武德元年置起州，幷析置白起縣。四年州廢，省白起，以鉅鹿隸趙州。貞觀元年來屬。有大陸澤。有鹹泉，煮而成鹽。</span>平鄉，<span class="jiazhu">上。武德元年置封州，四年州廢，來屬。貞元中，刺史元誼徙漳水，自州東二十里出，至鉅鹿北十里入故河。</span>任，<span class="jiazhu">中。武德四年置。</span>堯山，<span class="jiazhu">上。本柏仁。武德元年置東龍州，四年州廢，隸趙州，五年來屬。天寶元年更名。</span>內丘。<span class="jiazhu">上。武德四年隸趙州，五年來屬。有鐵。</span></p>
<p class="em2" id="p34"><a class="gg-link" href="#p34" onclick="return changeColor(this);"></a>洺州廣平郡，望。本武安郡，天寶元年更名。土貢：絁、綿、紬、油衣。戶九萬一千六百六十六，口六十八萬三千二百八十。縣六。永年，<span class="jiazhu">望。</span>平恩，<span class="jiazhu">上。</span>臨洺，<span class="jiazhu">緊。武德元年以臨洺、武安、肥鄉、邯鄲置紫州，四年州廢，縣皆隸磁州，六年以臨洺、肥鄉來屬。狗山有太宗故壘，討劉黑闥于此。</span>雞澤，<span class="jiazhu">上。武德四年置。有普樂縣，武德初置，後陷竇建德，遂廢。有漳、洺南隄二，沙河南隄一，永徽五年築。</span>肥鄉，<span class="jiazhu">上。州又領清漳、池水二縣。會昌三年省清漳入肥鄉，池水入曲周。</span>曲周。<span class="jiazhu">上。武德四年置。</span></p>
<p class="em2" id="p35"><a class="gg-link" href="#p35" onclick="return changeColor(this);"></a>惠州，上，本礠州，武德元年以相州之滏陽、臨水、成安置。貞觀元年州廢，滏陽、成安還隸相州。永泰元年，昭義節度使薛嵩表復以相州之滏陽，洺州之邯鄲、武安置。天祐三年以「礠」「慈」聲一，更名。土貢：紗、礠石。縣四。滏陽，<span class="jiazhu">望。</span>邯鄲，<span class="jiazhu">上。貞觀元年隸洺州。</span>武安，<span class="jiazhu">上。武德六年隸洺州。有錫。</span>昭義。<span class="jiazhu">上。本臨水，武德六年省，永泰元年復置，更名。有鐵。</span></p>
<p class="em2" id="p36"><a class="gg-link" href="#p36" onclick="return changeColor(this);"></a>鎮州常山郡，大都督府。本恆州恆山郡，治石邑，義寧元年析隋高陽郡置。武德四年徙治真定。天寶元年更郡名，十五載曰平山，尋復為恆山。元和十五年避穆宗名更。土貢：孔雀羅、瓜子羅、春羅、棃。戶五萬四千六百三十三，口三十四萬二千一百三十四。縣十一。<span class="jiazhu">有恆陽軍，開元中置。</span>真定，<span class="jiazhu">望。武德六年析置恆山縣，貞觀元年省。載初元年曰中山，神龍元年復故名。</span>槀城，<span class="jiazhu">緊。義寧元年置鉅鹿郡，幷析置柏肆、新豐、宜安三縣。武德元年曰廉州。四年，以趙州之鼓城、定州之毋極、冀州之鹿城隸之，省柏肆、新豐、宜安入槀城。貞觀元年州廢，以鹿城隸深州，鼓城、毋極隸定州，槀城來屬。天祐二年更曰槀平。</span>石邑，<span class="jiazhu">緊。</span>九門，<span class="jiazhu">上。義寧元年置九門郡，幷析置新市、信義二縣。武德元年曰觀州，五年州廢，省信義、新市，以九門來屬。</span>行唐，<span class="jiazhu">中。武德四年置玉城縣，五年省滋陽縣入焉。長壽二年曰章武，神龍元年復故名。大曆三年以縣置泜州，又以靈壽及定州之恆陽隸之。九年州廢，縣還故屬。</span>井陘，<span class="jiazhu">中。義寧元年置井陘郡，又析置葦澤縣。武德元年曰井州，後又領鹿泉及房山、蒲吾、靈壽。貞觀元年省蒲吾入房山，鹿泉、葦澤入井陘。十七年州廢，縣皆來屬。有鐵。有離隔山。</span>平山，<span class="jiazhu">中。本房山。義寧元年置房山郡，又置蒲吾縣。武德元年曰嶽州，四年州廢，縣皆隸井州。<span class="jiaozhusup">「井」，各本原作「幷」。按元和志卷一七房山縣作「武德四年又屬井州」；本卷上文井陘縣注文亦云武德元年改井陘郡為井州，後領房山、蒲吾、靈壽等縣。明「幷」為「井」之訛，據改。</span>天寶十五載更名。有鐵。有白馬關。有房山。</span>獲鹿，<span class="jiazhu">中。本鹿泉，天寶十五載更名。有故井陘關，一名土門關。東北十里有大唐渠，自平山至石邑，引太白渠溉田。有禮教渠，總章二年，自石邑西北引太白渠東流入真定界以溉田。天寶二年，又自石邑引大唐渠東南流四十三里入太白渠。有抱犢山。</span>靈壽，<span class="jiazhu">中。義寧元年以縣置燕州，四年州廢，隸井州。</span><span class="jiaozhusup">按義寧無四年，舊書卷三九地理志、寰宇記卷六一並作「武德四年州廢」，疑此「四年」上脫「武德」二字。又「井」，各本原作「幷」，據寰宇記卷六一及本卷上文井陘縣注文改。</span>鼓城，<span class="jiazhu">中。本隸定州，大曆三年來屬。</span>欒城。<span class="jiazhu">中。本隸趙州，大曆二年來屬，天祐二年更名欒氏。</span></p>
<p class="em2" id="p37"><a class="gg-link" href="#p37" onclick="return changeColor(this);"></a>冀州信都郡，上。本治信都，武德六年徙治下博，貞觀元年復故治，龍朔二年更名魏州，咸亨三年復故名。土貢：絹、綿。戶十一萬三千八百八十五，口八十三萬五百二十。縣九。信都，<span class="jiazhu">望。天祐二年更曰堯都。東二里有葛榮陂，貞觀十一年，刺史李興公開，引趙照渠水以注之。</span>南宮，<span class="jiazhu">望。西五十九里有濁漳隄，顯慶元年築。有通利渠，延載元年開。</span>堂陽，<span class="jiazhu">上。西南三十里有渠，自鉅鹿入縣境，下入南宮，景龍元年開。西十里有漳水隄，開元六年築。</span>棗彊，<span class="jiazhu">上。</span>武邑，<span class="jiazhu">上。武德四年析置昌亭縣，貞觀元年省。北三十里有衡漳右隄，顯慶元年築。</span>衡水，<span class="jiazhu">上。南一里有羊令渠，載初中，令羊元珪引漳水北流，貫城注隍。</span>阜城，<span class="jiazhu">望。天祐二年更曰漢阜。</span>蓨，<span class="jiazhu">上。本隸德州，永泰元年來屬。</span>武彊。<span class="jiazhu">望。貞觀元年隸深州，州廢來屬。後復隸深州，開元二年來屬。永泰元年復隸深州，唐末來屬。</span></p>
<p class="em2" id="p38"><a class="gg-link" href="#p38" onclick="return changeColor(this);"></a>深州饒陽郡，上。武德四年以定州之安平、瀛州之饒陽置，尋徙治饒陽。貞觀十七年州廢，縣還故屬。先天二年，以瀛州之饒陽，冀州之鹿城、下博、武彊，定州之安平復置。土貢：絹。戶萬八千八百二十五，口三十四萬六千四百七十二。縣七。陸澤，<span class="jiazhu">上。先天二年析饒陽、鹿城置。</span>饒陽，<span class="jiazhu">望。武德四年析置無蔞縣，貞觀元年省。</span>束鹿，<span class="jiazhu">上。本鹿城，天寶十五載更名。</span>安平，<span class="jiazhu">上。</span>博野，<span class="jiazhu">望。本隸滿州。武德五年以博野、清苑、定州之義豐置蠡州，八年州廢，縣還故屬，九年復以博野、清苑置。貞觀元年州廢，以博野、清苑隸瀛州。永泰中以博野來屬。元和十年復隸瀛州，後又來屬。</span>樂壽，<span class="jiazhu">緊。本隸瀛州，大曆中來屬，元和十年復隸瀛州，後又來屬。</span>下博。<span class="jiazhu">上。本隸冀州，貞觀元年來屬。州廢，還隸冀州。後又來屬。開元二年隸冀州。永泰元年復來屬。有永寧軍，貞元十年置。</span></p>
<p class="em2" id="p39"><a class="gg-link" href="#p39" onclick="return changeColor(this);"></a>趙州趙郡，望。武德初治柏鄉，四年徙治平棘，五年更名欒州，貞觀初復故名。土貢：絹。戶六萬三千四百五十四，口三十九萬五千二百三十八。縣八。平棘，<span class="jiazhu">上。東二里有廣潤陂，引太白渠以注之，東南二十里有畢泓，皆永徽五年令弓志元開，以畜洩水利。</span>寧晉，<span class="jiazhu">緊。本癭陶，<span class="jiaozhusup">「癭」，舊書卷三九地理志、通典卷一七八同，漢書卷二八上地理志、後漢書志第二０郡國、元和志卷一七、寰宇記卷六０均作「廮」。按字本作「廮」，然諸書「癭」「廮」雜出，混用巳久，不改。</span>天寶元年更名。地旱鹵。西南有新渠，上元中，令程處默引洨水入城以溉田，經十餘里，地用豐潤，民食乃甘。</span>昭慶，<span class="jiazhu">望。本大陸，武德四年曰象城，天寶元年更名。西南二十里有建初陵、啟運陵，二陵共塋。城下有灃水渠，儀鳳三年，令李玄開，以溉田通漕。</span>柏鄉，<span class="jiazhu">上。西有千金渠、萬金堰，開元中，令王佐所浚築，以疏積潦。</span>高邑，<span class="jiazhu">中。</span>臨城，<span class="jiazhu">中。本房子，天寶元年更名，天祐二年更曰房子。</span>贊皇，<span class="jiazhu">中。</span>元氏。<span class="jiazhu">上。有靈山、封龍山。</span></p>
<p class="em2" id="p40"><a class="gg-link" href="#p40" onclick="return changeColor(this);"></a>滄州景城郡，上。本渤海郡，治清池，武德元年徙治饒安，六年徙治胡蘇，貞觀元年復治清池。土貢：絲布、柳箱、葦簟、糖蟹、鱧鮬。戶十二萬四千二十四，口八十二萬五千七百五。縣七。<span class="jiazhu">西南有橫海軍，開元十四年置，天寶後廢，大曆元年復置。清池，緊。西北五十五里有永濟隄二，永徽二年築。西四十五里有明溝河隄二，西五十里有李彪淀東隄及徒駭河西隄，皆三年築。西四十里有衡漳隄二，顯慶元年築。西北六十里有衡漳東隄，開元十年築。東南二十里有渠，注毛氏河，東南七十里有渠，注漳，並引浮水，皆刺史姜師度開。西南五十七里有無棣河，東南十五里有陽通河，皆開元十六年開。南十五里有浮河隄、陽通河隄，又南三十里有永濟北隄，亦是年築。有甘井二，十年，令毛某母老，苦水鹹無以養，縣舍穿地，泉湧而甘，民謂之毛公井。有鹽。</span>鹽山，<span class="jiazhu">緊。武德四年置東鹽州，五年，以景州之清池幷析鹽山置浮水縣以隸之。貞觀元年州廢，省浮水，以清池、鹽山來屬。有鹽。</span>長蘆，<span class="jiazhu">上。本隸瀛州。武德四年，以長蘆、平舒、魯城及滄州之清池置景州。貞觀元年州廢，以平舒還隸瀛州，長蘆、魯城來屬。</span>樂陵，<span class="jiazhu">上。本隸棣州，武德八年來屬，大和二年又隸棣州，尋復來屬。</span>饒安，<span class="jiazhu">上。武德四年析置鬲津縣，貞觀元年省入樂陵。</span>無棣，<span class="jiazhu">上。貞觀元年省入陽信，八年復置，大和二年隸棣州，尋來屬。有無棣溝通海，隋末廢，永徽元年，刺史薛大鼎開。</span>乾符。<span class="jiazhu">上。本魯城，乾符元年生野稻水穀二千餘頃，燕、魏飢民就食之，因更名。</span></p>
<p class="em2" id="p41"><a class="gg-link" href="#p41" onclick="return changeColor(this);"></a>景州，上。貞元三年析滄州之弓高、東光、臨津置。長慶元年州廢，縣還滄州，二年復以弓高、東光、臨津、南皮、景城置。大和四年，州又廢，縣還滄州。景福元年復置。土貢：葦簟。縣四。弓高，<span class="jiazhu">上。本隸德州，武德四年，以弓高及胡蘇、東光，冀州之阜城、蓨、安陵、觀津置觀州，幷析東光置安陵縣，析蓨置觀津縣。六年以胡蘇隸滄州。貞觀元年省觀津，復以胡蘇隸觀州。十七年州廢，以弓高、東光、胡蘇隸滄州，蓨、安陵隸德州，阜城還隸冀州。</span>東光，<span class="jiazhu">上。南二十里有靳河，自安陵入浮河，開元中開。</span>臨津，<span class="jiazhu">上。本胡蘇，天寶元年更名。</span>南皮。<span class="jiazhu">上。古毛河自臨津經縣入清池，開元十年開。有唐昌軍，貞元二十一年置。</span></p>
<p class="em2" id="p42"><a class="gg-link" href="#p42" onclick="return changeColor(this);"></a>德州平原郡，上。土貢：絹、綾。戶八萬三千二百一十一，口六十五萬九千八百五十五。縣六。安德，<span class="jiazhu">緊。</span>長河，<span class="jiazhu">上。東南有張公故關。</span>平原，<span class="jiazhu">上。大和二年隸齊州，三年來屬。</span>平昌，<span class="jiazhu">上。貞觀十七年省般縣入焉，大和二年隸齊州，三年來屬。有馬頰河，久視元年開，號「新河」。</span>將陵，<span class="jiazhu">望。</span>安陵。<span class="jiazhu">望。景福元年隸景州，尋復來屬。</span></p>
<p class="em2" id="p43"><a class="gg-link" href="#p43" onclick="return changeColor(this);"></a>定州博陵郡，上。本高陽郡，天寶元年更名。土貢：羅、紬、細綾、瑞綾、兩窠綾、獨窠綾、二包綾、熟線綾。戶七萬八千九十，口四十九萬六千六百七十六。縣十。<span class="jiazhu">有義武軍，建中四年置。西有北平軍，開元中置。</span>安喜，<span class="jiazhu">緊。本鮮虞，武德四年更名。</span>義豐，<span class="jiazhu">緊。萬歲通天二年以拒契丹更名立節，神龍元年復故名。</span>北平，<span class="jiazhu">上。萬歲通天二年以拒契丹更名徇忠，神龍元年復故名。西北有安陽故關。</span>望都，<span class="jiazhu">上。武德四年置。</span>曲陽，<span class="jiazhu">上。本恆陽，元和十五年更名，是年，又更恆岳曰鎮岳，有岳祠。</span>陘邑，<span class="jiazhu">中。本隋昌，武德四年曰唐昌，天寶元年更名。</span>唐，<span class="jiazhu">上。有銅，有鐵。西北有八度故關、倒馬故關。北有委粟故關。</span>新樂，<span class="jiazhu">中。東南二十里有木刀溝，有民木刀居溝傍，因名之。</span>無極，<span class="jiazhu">上。「無」本作「毋」，萬歲通天二年更。有無極山。景福二年，節度使王處存以縣及深澤表置祁州。</span>深澤。<span class="jiazhu">中。</span></p>
<p class="em2" id="p44"><a class="gg-link" href="#p44" onclick="return changeColor(this);"></a>易州上谷郡，上。土貢：紬、綿、墨。戶四萬四千二百三十，口二十五萬八千七百七十九。縣六。<span class="jiazhu">有府九，曰遂城、安義、脩武、德行、新安、古亭、武遂、長樂、龍水。有高陽軍。</span>易，<span class="jiazhu">上。</span>容城，<span class="jiazhu">上。本遒。武德五年，以容城及幽州之固安、歸義置北義州。貞觀元年州廢，縣還故屬。聖曆二年以拒契丹更名全忠，神龍二年復故名，天寶元年又更名。</span>遂城，<span class="jiazhu">上。</span>淶水，<span class="jiazhu">上。</span>滿城，<span class="jiazhu">中。本永樂，天寶元年更名。有郎山。有永清軍，貞元十五年置。</span>五回。<span class="jiazhu">中下。開元二十三年析易置，幷置樓亭、板城二縣。天寶後省。</span></p>
<p class="em2" id="p45"><a class="gg-link" href="#p45" onclick="return changeColor(this);"></a>幽州范陽郡，大都督府。本涿郡，天寶元年更名。土貢：綾、綿、絹、角弓、人葠、栗。戶六萬七千二百四十三，口三十七萬一千三百一十二。縣九。<span class="jiazhu">有府十四，曰呂平、涿城、德聞、潞城、樂上、清化、洪源、良鄉、開福、政和、停驂、柘河、良杜、咸寧。城內有經略軍，又有納降軍，本納降守捉城，故丁零川也。西南有安塞軍，有赫連城。有宗王、乾澗、殄寇三鎮城，召堆、車坊、蒿城、河旁四戍。</span>薊，<span class="jiazhu">望。天寶元年析置廣寧縣，三載省。有鐵。有故隋臨朔宮。</span>幽都，<span class="jiazhu">望。本薊縣地。隋於營州之境汝羅故城置遼西郡，以處粟末靺鞨降人。武德元年曰燕州，領縣三：遼西、瀘河、懷遠。土貢：豹尾。是年，省瀘河。六年自營州遷于幽州城中，以首領世襲刺史。貞觀元年省懷遠。開元二十五年徙治幽州北桃谷山。天寶元年曰歸德郡。戶二千四十五，口萬一千六百三。建中二年為朱滔所滅，因廢為縣。</span>廣平，<span class="jiazhu">上。天寶元年析薊置，三載省，至德後復置。</span>潞，<span class="jiazhu">上。武德二年自無終徙漁陽郡於此，置玄州，領潞、漁陽，幷置臨泃縣。貞觀元年州廢，省臨泃、無終，以潞、漁陽來屬。</span>武清，<span class="jiazhu">上。本雍奴，天寶元年更名。</span>永清，<span class="jiazhu">緊。本武隆，如意元年析安次置，景雲元年曰會昌，天寶元年更名。</span>安次，<span class="jiazhu">上。</span>良鄉，<span class="jiazhu">望。聖曆元年曰固節，神龍元年復故名。有大防山。</span>昌平。<span class="jiazhu">望。北十五里有軍都陘。西北三十五里有納款關，即居庸故關，亦謂之軍都關。其北有防禦軍，古夏陽川也。有狼山。</span></p>
<p class="em2" id="p46"><a class="gg-link" href="#p46" onclick="return changeColor(this);"></a>涿州，上。大曆四年，節度使朱希彩表析幽州之范陽、歸義、固安置。縣五。范陽，<span class="jiazhu">望。本涿，武德七年更名。</span>歸義，<span class="jiazhu">上。武德五年置，貞觀元年省，八年復置。景雲二年隸鄚州，是年，還隸幽州。</span>固安，<span class="jiazhu">上。</span>新昌，<span class="jiazhu">上。大曆四年析固安置。</span>新城。<span class="jiazhu">上。大和六年以故督亢地置。</span></p>
<p class="em2" id="p47"><a class="gg-link" href="#p47" onclick="return changeColor(this);"></a>瀛州河間郡，上。土貢：絹。戶九萬八千一十八，口六十六萬三千一百七十一。縣五。河間，<span class="jiazhu">望。武德五年置武垣縣，貞觀元年省入焉。西北百里有長豐渠，二十一年，刺史朱潭開。又西南五里有長豐渠，開元二十五年，刺史盧暉自束城、平舒引滹沱東入淇通漕，溉田五百餘頃。</span>高陽，<span class="jiazhu">上。武德四年以高陽、鄚、博野、清苑置滿州。五年以博野、清苑隸蠡州。貞觀元年州廢，以鄚、高陽來屬。</span>平舒，<span class="jiazhu">上。</span>束城，<span class="jiazhu">上。</span>景城。<span class="jiazhu">上。本隸滄州，武德四年來屬，貞觀元年隸滄州，大曆七年復舊。後隸景州，尋又來屬。</span></p>
<p class="em2" id="p48"><a class="gg-link" href="#p48" onclick="return changeColor(this);"></a>莫州文安郡，上。本鄚州，景雲二年，以瀛州之鄚、任丘、文安、清苑、唐興，幽州之歸義置。開元十三年以「鄚」「鄭」文相類，更名。土貢：絹、綿。戶五萬三千四百九十三，口三十三萬九千九百七十二。縣六。<span class="jiazhu">有唐興軍，開元十四年置。北又有渤海軍。</span>莫，<span class="jiazhu">緊。本鄚，開元十三年更。有九十九淀。</span>清苑，<span class="jiazhu">上。</span>文安，<span class="jiazhu">上。貞觀元年省豐利縣入焉。</span>任丘，<span class="jiazhu">上。武德五年分鄚置。有通利渠，開元四年，令魚思賢開，以洩陂淀，自縣南五里至城西北入滱，得地二百餘頃。</span>長豐，<span class="jiazhu">中。本利豐，開元十年析文安、任丘置，是年更名。</span>唐興。<span class="jiazhu">上。本武興，<span class="jiaozhusup">「興」，舊書卷三九地理志、唐會要卷七一、寰宇記卷六六均作「昌」。</span>如意元年析河間置。長安四年隸易州，是年，還隸瀛州。神龍元年更名。</span></p>
<p class="em2" id="p49"><a class="gg-link" href="#p49" onclick="return changeColor(this);"></a>平州北平郡，下。初治臨渝，武德元年徙治盧龍。土貢：熊鞹、蔓荊實、人葠。戶三千一百一十三，口二萬五千八十六。縣三。<span class="jiazhu">有府一，曰盧龍。有盧龍軍，天寶二載置。又有柳城軍，永泰元年置。有溫溝、白望、西狹石、東狹石、綠疇、米磚、長楊、黃花、紫蒙、白狼、昌黎、遼西等十二戍，愛川、周夔二鎮城。東北有明垤關、鶻湖城、牛毛城。</span>盧龍，<span class="jiazhu">中。本肥如，武德二年更名，又置撫寧縣，七年省。</span>石城，<span class="jiazhu">中。本臨渝，武德七年省，貞觀十五年復置，萬歲通天二年更名。有臨渝關，一名臨閭關。有大海關。有碣石山。有溫昌鎮。</span>馬城。<span class="jiazhu">中。古海陽城也，開元二十八年置，以通水運。東北有千金冶。城東有茂鄉鎮城。</span></p>
<p class="em2" id="p50"><a class="gg-link" href="#p50" onclick="return changeColor(this);"></a>媯州媯川郡，上。本北燕州，武德七年平高開道，以幽州之懷戎置。貞觀八年更名。土貢：樺皮、胡祿、甲榆、𩩉矢、麝香。戶二千二百六十三，口萬一千五百八十四。縣一。<span class="jiazhu">有府二，曰密雲、白檀。有清夷軍，垂拱中置。有淮北、白陽度、雲治、廣邊四鎮兵。有橫河、柴城二戍。有陽門城。有永定、窯子二關。又有懷柔軍，在媯、蔚二州之境。</span>懷戎。<span class="jiazhu">上。天寶中析置媯川縣，尋省。媯水貫中。北九十里有長城，開元中張說築。東南五十里有居庸塞，東連盧龍、碣石，西屬太行、常山，實天下之險。有鐵門關。西有寧武軍。又北有廣邊軍，故白雲城也。</span></p>
<p class="em2" id="p51"><a class="gg-link" href="#p51" onclick="return changeColor(this);"></a>檀州密雲郡，本安樂郡，天寶元年更名。土貢：人葠、麝香。戶六千六十四，口三萬二百四十六。縣二。<span class="jiazhu">有威武軍，萬歲通天元年置，本漁陽，開元十九年更名。又有鎮遠軍，故黑城川也。有三叉城、橫山城、米城。有大王、北來、保要、鹿固、赤城、邀虜、石子䴚七鎮。有臨河、黃崖二戍。</span>密雲，<span class="jiazhu">中。有隗山。</span>燕樂。<span class="jiazhu">中。東北百八十五里有東軍、北口二守捉。北口，長城口也。又北八百里有吐護真河，奚王衙帳也。</span></p>
<p class="em2" id="p52"><a class="gg-link" href="#p52" onclick="return changeColor(this);"></a>薊州漁陽郡，下。開元十八年析幽州置。土貢：白膠。戶五千三百一十七，口萬八千五百二十一。縣三。<span class="jiazhu">有府二，曰漁陽、臨渠。南二百里有靜塞軍，本障塞軍，開元十九年更名。又有雄武軍，故廣漢川也。東北九十里有洪水守捉，又東北三十里有鹽城守捉，又東北渡灤河有古盧龍鎮，又有斗陘鎮。自古盧龍北經九荊嶺、受米城、張洪隘度石嶺至奚王帳六百里。又東北行傍吐護真河五百里至奚、契丹衙帳。又北百里至室韋帳。</span>漁陽，<span class="jiazhu">中。神龍元年隸營州，開元四年還隸幽州。有平虜渠傍海穿漕，以避海難，又其北漲水為溝，以拒契丹，皆神龍中滄州刺史姜師度開。</span>三河，<span class="jiazhu">中。開元四年析潞置。北十二里有渠河塘。西北六十里有孤山陂，溉田三千頃。</span>玉田。<span class="jiazhu">中。本無終，武德二年置，貞觀元年省，乾封二年復置，萬歲通天元年更名，神龍元年隸營州，開元四年還隸幽州，八年隸營州，十一年又隸幽州。有壕門、米亭、三谷、礓石、方公、白楊等七戍。</span></p>
<p class="em2" id="p53"><a class="gg-link" href="#p53" onclick="return changeColor(this);"></a>營州柳城郡，上都督府。本遼西郡，萬歲通天元年為契丹所陷，聖曆二年僑治漁陽，開元五年又還治柳城，天寶元年更名。土貢：人葠、麝香、豹尾、皮骨𩨸。戶九百九十七，口三千七百八十九。縣一。<span class="jiazhu">有平盧軍，開元初置。東有鎮安軍，本燕郡守捉城，貞元二年為軍城。西四百八十里有渝關守捉城。又有汝羅、懷遠、巫閭、襄平四守捉城。</span>柳城。<span class="jiazhu">中。西北接奚，北接契丹，有東北鎮醫巫閭山祠。又東有碣石山。</span></p>
<p class="em2" id="p54"><a class="gg-link" href="#p54" onclick="return changeColor(this);"></a>安東，上都護府。總章元年，李勣平高麗國，得城百七十六，分其地為都督府九，州四十二，縣一百，置安東都護府於平壤城以統之，用其酋渠為都督、刺史、縣令。上元三年徙遼東郡故城，儀鳳二年又徙新城。聖曆元年更名安東都督府，神龍元年復故名。開元二年徙于平州，天寶二年又徙于遼西故郡城。至德後廢。土貢：人葠。<span class="jiazhu">有安東守捉。有懷遠軍，天寶二載置。又有保定軍。</span></p>
<p class="em2" id="p55"><a class="gg-link" href="#p55" onclick="return changeColor(this);"></a>右河北採訪使，治魏州。
</p>
</div></body></html>