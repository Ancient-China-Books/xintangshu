<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">新唐書-卷四十·志第三十·地理四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>志第三十</h1><hr/></div>
<div class="section" id="title-1"><h2><strong>地理四</strong></h2></div>
<p class="em2" id="p0"><a class="gg-link" href="#p0" onclick="return changeColor(this);"></a>山南道，蓋古荊、梁二州之域，漢南郡、武陵、巴郡、漢中、南陽及江夏、弘農、廣漢、武都郡地。江陵、峽、歸、夔、澧、朗、復、郢、襄、房為鶉尾分，鄧、隋、泌、均為鶉火分，興元、金、洋、鳳、興、成、文、扶、利、集、壁、巴、蓬、通、開、忠、萬、涪、閬、果、渠為鶉首分。為府二，州三十三，縣百六十一。其名山：嶓冢、熊耳、銅梁、巫、荊、峴。其大川：巴、漢、沮、淯。厥賦：絹、布、綿紬。厥貢：金、絲、紵、漆。</p>
<p class="em2" id="p1"><a class="gg-link" href="#p1" onclick="return changeColor(this);"></a>江陵府江陵郡，本荊州南郡，天寶元年更郡名。肅宗上元元年號南都，為府。二年罷都，是年又號南都。尋罷都。土貢：方紋綾、貲布、柑、橙、橘、椑、白魚、糖蟹、梔子、貝母、覆盆、烏梅、石龍芮。戶三萬三百九十二，口十四萬八千一百四十九。縣八。<span class="jiazhu">有府一，曰羅含。有永安軍，乾元二年置。</span>江陵，<span class="jiazhu">次赤。貞觀十七年省安興縣入焉。貞元八年，節度使嗣曹王皋塞古堤，廣良田五千頃，畝收一鐘。又規江南廢洲為廬舍，架江為二橋。荊俗飲陂澤，乃教人鑿井，人以為便。</span>枝江，<span class="jiazhu">次畿。上元元年析江陵置長寧縣。二年省枝江入長寧。大曆六年復置枝江，省長寧。</span>當陽，<span class="jiazhu">次畿。武德四年置平州，幷析置臨沮縣。六年曰玉州。八年州廢，省臨沮，以當陽來屬。有南紫蓋山、北紫蓋山。</span>長林，<span class="jiazhu">次畿。武德四年於東境置基州，幷置章山縣。七年州廢，以章山隸郢州。郢州廢，來屬。八年省章山入長林。</span>石首，<span class="jiazhu">次畿。武德四年置。</span>松滋，<span class="jiazhu">次畿。</span>公安，<span class="jiazhu">次畿。</span>荊門。<span class="jiazhu">次畿。貞元二十一年析長林置。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>峽州夷陵郡，中。本治下牢戍，貞觀九年徙治步闡壘。土貢：紵葛、箭竹、柑、茶、蠟、芒硝、五加、杜若、鬼臼。戶八千九十八，口四萬五千六百六。縣四。夷陵，<span class="jiazhu">上。西北二十八里有下牢鎮。有黃牛山。</span>宜都，<span class="jiazhu">中下。本宜昌，隸南郡。武德二年更名，以宜都及峽州之夷道置江州，六年曰東松州。貞觀八年州廢，省入宜都，來屬。</span>長陽，<span class="jiazhu">中下。本隸南郡。武德四年以縣置睦州，幷置巴山、鹽水二縣。八年州廢，省鹽水，以長陽、巴山隸東松州。州廢，來屬。天寶八載省巴山入長陽。</span>遠安。<span class="jiazhu">中下。有神馬山，本白馬山，天寶元年更名。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>歸州巴東郡，下。武德二年析夔州之秭歸、巴東置。土貢：紵葛、茶、蜜、蠟。戶四千六百四十五，口二萬三千四百一十七。縣三。秭歸，<span class="jiazhu">中。有鹽。東南八十五里有太清鎮城。</span>巴東，<span class="jiazhu">中下。有鹽，有鐵。</span>興山。<span class="jiazhu">中下。武德三年析秭歸置。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>夔州雲安郡，下都督府。本信州巴東郡，武德二年更州名，天寶元年更郡名。土貢：紵錫布、熊、羆、山雞、茶、柑、橘、蜜、蠟。戶萬五千六百二十，口七萬五千。縣四。<span class="jiazhu">有府一，曰東陽。</span>奉節，<span class="jiazhu">上。本人復，貞觀二十三年更名。有鐵。有永安井鹽官。</span>雲安，<span class="jiazhu">上。有鹽官。</span>巫山，<span class="jiazhu">中。有巫山。</span>大昌。<span class="jiazhu">下。有鹽官。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>澧州澧陽郡，上。土貢：紋綾、紵綀縳巾、犀角、竹簟、光粉、柑、橘、恆山、蜀漆。戶萬九千六百二十，口九萬三千三百四十九。縣四。澧陽，<span class="jiazhu">望。有關山。</span>安鄉，<span class="jiazhu">中。貞觀元年省孱陵縣入焉。</span>石門，<span class="jiazhu">中。有鐵。</span>慈利。<span class="jiazhu">中下。武德中置崇義縣，麟德元年省入焉。本故崇州。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>朗州武陵郡，下。土貢：葛、紵綀簟、柑、犀角。戶九千三百六，口四萬三千七百六十。縣二。武陵，<span class="jiazhu">上。北有永泰渠，光宅中，刺史胡處立開，通漕，且為火備。西北二十七里有北塔堰，開元二十七年，刺史李璡增修，接古專陂，由黃土堰注白馬湖，分入城隍及故永泰渠，溉田千餘頃。東北八十九里有考功堰，長慶元年，刺史李翱因故漢樊陂開，溉田千一百頃；又有右史堰，二年，刺史溫造增修，開後鄉渠，經九十七里，溉田二千頃。又北百一十九里有津石陂，本聖曆初，令崔嗣業開，翱、造亦從而增之，溉田九百頃。翱以尚書考功員外郎，造以起居舍人，出為刺史，故以官名。東北八十里有崔陂。東北三十五里有槎陂，亦嗣業所修以溉田，後廢。大曆五年，刺史韋夏卿復治槎陂，溉田千餘頃。十三年以堰壞遂廢。有枉山。</span>龍陽。<span class="jiazhu">中上。</span></p>
<p class="em2" id="p7"><a class="gg-link" href="#p7" onclick="return changeColor(this);"></a>忠州南賓郡，下。本臨州，義寧二年析巴東郡之臨江置，貞觀八年更名。土貢：生金、綿紬、蘇薰席、文刀。戶六千七百二十二，口四萬三千二十六。縣五。臨江，<span class="jiazhu">中下。有鹽。</span>豐都，<span class="jiazhu">中下。義寧二年析臨江置。</span>南賓，<span class="jiazhu">中下。武德二年析浦州之武寧置。有鐵。</span>墊江，<span class="jiazhu">中下。</span>桂溪。<span class="jiazhu">中下。本清水，武德二年析臨江置，天寶元年更名。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>涪州涪陵郡，下。武德元年以渝州之涪陵鎮置。土貢：麩金、文刀、獠布、蠟。戶九千四百，口四萬四千七百二十二。縣五。涪陵，<span class="jiazhu">中下。武德二年置，幷置武龍縣。又析涪陵、巴縣地置永安縣。開元二十二年省永安入樂溫。</span>賓化，<span class="jiazhu">下。本隆化，貞觀十一年置，先天元年更名。</span>武龍，<span class="jiazhu">中下。</span>樂溫，<span class="jiazhu">中下。武德二年析巴縣地置，隸南潾州，九年來屬。</span>溫山。<span class="jiazhu">下。本隸南潾州，後來屬。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>萬州南浦郡，下。本南浦州，武德二年析信州置。八年州廢，以南浦、梁山隸夔州，武寧隸臨州。九年復置，曰浦州。貞觀八年更名。土貢：麩金、藥子。戶五千一百七十九，口二萬五千七百四十六。縣三。南浦，<span class="jiazhu">中。有塗[上涂下甘]監、漁陽監，鹽官二。</span>武寧，<span class="jiazhu">中下。</span>梁山。<span class="jiazhu">中下。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>襄州襄陽郡，望。土貢：綸巾，漆器，庫路真二品：十乘花文、五乘碎石文，柑，蔗，芋，薑。戶四萬七千七百八十，口二十五萬二千一。縣七。<span class="jiazhu">有府一，曰漢津。</span>襄陽，<span class="jiazhu">望。貞觀八年省常平縣入焉。有峴山。</span>鄧城，<span class="jiazhu">緊。本安養，天寶元年曰臨漢，貞元二十一年更名。</span>穀城，<span class="jiazhu">上。武德四年以穀城、陰城置酇州，五年州廢，二縣來屬。貞觀八年省陰城入焉。有薤山。</span>義清，<span class="jiazhu">中。貞觀八年省南漳入焉。南漳，本臨沮。</span>南漳，<span class="jiazhu">中下。本荊山，武德二年析南漳置，以縣置重州，幷置重陽、平陽、渠陽、土門、歸義五縣。七年省渠陽入荊山，省平陽入重陽，省土門、歸義入房州之永清。貞觀元年州廢，以荊山來屬，徙重陽于故重州，隸遷州。八年省重陽入荊山。開元十八年徙于故南漳，因更名。有荊山。</span>樂鄉，<span class="jiazhu">中下。本隸竟陵郡，武德四年以樂鄉及襄州之率道、上洪置鄀州。貞觀元年又領長壽，省上洪。八年州廢，以長壽隸溫州，樂鄉、率道來屬。</span>宜城。<span class="jiazhu">上。本率道，貞觀八年省漢南縣入焉，天寶七載更名。有石梁山、陰山。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>泌州淮安郡，上。本昌州舂陵郡，治棗陽。武德五年以唐城山更名唐州，九年徙治比陽。天寶元年更郡名。天祐三年，朱全忠徙治泌陽，表更名。土貢：絹、布。戶四萬二千六百四十三，口十八萬二千三百六十四。縣七。泌陽，<span class="jiazhu">中。本上馬，貞觀元年省入湖陽，開元十三年復置，天寶元年更名。</span>比陽，<span class="jiazhu">上。本淮安郡治，武德四年曰顯州，領比陽、慈丘、平氏、顯岡、桐柏五縣。二年省顯岡。<span class="jiaozhusup">按省顯岡，舊書卷三九地理志在貞觀三年，寰宇記卷一四二在貞觀二年。此處「二年」上當脫「貞觀」二字。</span>九年州廢，縣皆來屬。</span>慈丘，<span class="jiazhu">上。</span>桐柏，<span class="jiazhu">中。武德初置純州，貞觀元年州廢，來屬。有桐柏山。有淮瀆祠。</span>平氏，<span class="jiazhu">中。有祈中山。</span>湖陽，<span class="jiazhu">中。武德四年以縣置湖州，貞觀元年州廢，來屬。有蓼山。</span>方城。<span class="jiazhu">上。本淯陽郡治。武德二年曰北澧州，領方城、真昌二縣。貞觀元年省真昌。八年曰魯州，九年州廢，以方城來屬。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>隋州漢東郡，上。土貢：合羅、綾、葛、覆盆。戶二萬三千九百一十七，口十萬五千七百二十二。縣四。隋，<span class="jiazhu">上。武德四年省安貴縣入焉。五年省平林、順義縣入焉。</span>光化，<span class="jiazhu">上。</span>棗陽，<span class="jiazhu">上。本隸唐州。武德五年省唐州之清潭縣入焉。貞觀元年又省唐州之舂陵縣入焉。十年以棗陽來屬。有光武山。</span>唐城。<span class="jiazhu">上。開元二十六年以客戶析棗陽地置。</span></p>
<p class="em2" id="p13"><a class="gg-link" href="#p13" onclick="return changeColor(this);"></a>鄧州南陽郡，上。土貢：絲布、茅菊。戶四萬三千五十五，口十六萬五千二百五十七。縣六。穰，<span class="jiazhu">望。武德四年析置平晉縣，以新野置新州，尋廢新州，以新野來屬。六年省平晉縣。<span class="jiaozhusup">「縣」，各本原作「州」。按上文云「武德四年置平晉縣」，則六年所省當是平晉縣。舊書卷三九地理志、寰宇記卷一四二並謂武德六年「省平晉入穰縣」。據改。</span>又領淉陽縣，<span class="jiaozhusup">「淉」，衲、十行、汲本同，殿、局本及舊書卷三九地理志、寰宇記卷一四二作「深」，隋書卷三０地理志作「課」。</span>貞觀元年省，乾元元年省新野，皆入焉。</span>南陽，<span class="jiazhu">緊。武德三年以南陽及舂陵郡之上馬置宛州，幷置云陽、上宛、安固三縣。八年州廢，以上馬隸唐州，省云陽、上宛，以安固入南陽，來屬。聖曆元年曰武臺。神龍初復故名。有銅。</span>向城，<span class="jiazhu">上。武德三年以縣置淯州。八年州廢，隸北澧州，州廢，來屬。聖曆元年曰武清。神龍初復故名。北八十里有魯陽關。</span>臨湍，<span class="jiazhu">上。本新城。武德二年以縣置酈州，八年州廢，來屬。貞觀元年省冠軍縣入焉。天寶元年更名。又有順陽縣，武德二年析冠軍置，六年省。</span>內鄉，<span class="jiazhu">上。本淅陽郡治。武德二年曰淅州，幷置默水縣。貞觀八年州廢，省默水入內鄉，來屬。有岵山。</span>菊潭。<span class="jiazhu">中。開元二十四年析新城置。</span></p>
<p class="em2" id="p14"><a class="gg-link" href="#p14" onclick="return changeColor(this);"></a>均州武當郡，下。義寧二年析淅陽郡之武當、均陽置。貞觀元年州廢，二縣隸淅州。八年以武當、鄖鄉復置。土貢：山雞尾、麝香。戶九千六百九十八，口五萬八百九。縣三。<span class="jiazhu">有府一，曰至誠。</span>武當，<span class="jiazhu">上。義寧二年析置平陵縣，武德七年省，八年省均陽入焉。東南百里有鹽池。有武當山。</span>鄖鄉，<span class="jiazhu">上。本隸淅陽郡。武德元年以鄖鄉、安福置南豐州，幷置堵陽、黃沙、白沙、固城四縣。八年省黃沙、白沙、固城，是年州廢，以鄖鄉、安福、堵陽隸淅州。貞觀元年省安福、堵陽入焉。有精舍山，本獨山，天寶中更名。</span>豐利。<span class="jiazhu">上。有伏龍山。有錫義山，一名天心山。</span></p>
<p class="em2" id="p15"><a class="gg-link" href="#p15" onclick="return changeColor(this);"></a>房州房陵郡，上。武德元年析遷州之竹山、上庸置。貞觀十年徙治房陵。土貢：蠟、蒼礬、麝香、鍾乳、雷丸、石膏、竹飀。戶萬四千四百二十二，口七萬一千七百八。縣四。房陵，<span class="jiazhu">上。本光遷，房陵郡治。武德元年曰遷州，幷析置受陽、淅川、房陵三縣。五年省淅川。七年省房陵、受陽。貞觀十年州廢，來屬，更光遷曰房陵。</span>永清，<span class="jiazhu">中下。本隸遷州，州廢，來屬。有房山。</span>竹山，<span class="jiazhu">中下。武德元年析置武陵縣，貞觀十年省。</span>上庸。<span class="jiazhu">上。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>復州竟陵郡，上。本沔陽郡，治竟陵。貞觀七年徙治沔陽。天寶元年更名。寶應二年復故治。土貢：白紵、白蜜。戶八千二百一十，口四萬四千八百八十五。縣三。沔陽，<span class="jiazhu">上。</span>竟陵，<span class="jiazhu">上。有五花山。有石堰渠，咸通中，刺史董元素開。</span>監利。<span class="jiazhu">中下。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>郢州富水郡，上。本竟陵郡，治長壽。貞觀元年州廢，以長壽隸鄀州，十七年復置，治京山，後還治長壽。土貢：紵布、葛、蕉、春酒麴、棗、節米。戶萬二千四十六，口五萬七千三百七十五。縣三。長壽，<span class="jiazhu">上。貞觀元年省藍水縣入焉。</span>京山，<span class="jiazhu">上。本隸安州。武德四年以京山、富水二縣置溫州，貞觀十七年州廢，縣皆來屬。</span>富水。<span class="jiazhu">上。有白沙山。</span></p>
<p class="em2" id="p18"><a class="gg-link" href="#p18" onclick="return changeColor(this);"></a>金州漢陰郡，<span class="jiaozhusup">「陰」，舊書卷三九地理志、寰宇記卷一四一作「南」。</span>上。本西城郡，天寶元年曰安康郡，至德二載更名。土貢：麩金、茶牙、椒、乾漆、椒實、白膠香、麝香、杜仲、雷丸、枳殼、枳實、黃蘗。有橘官。戶萬四千九十一，口五萬七千九百二十九。縣六。<span class="jiazhu">有府一，曰洪義。</span>西城，<span class="jiazhu">上。本金川，義寧二年更名。有牛山。漢水有金。</span>洵陽，<span class="jiazhu">中下。武德元年以縣置洵州，幷置洵城、驢川二縣，七年州廢，縣皆來屬。貞觀二年省驢川，八年省洵城。東有申口鎮城。</span>淯陽，<span class="jiazhu">上。本黃土，天寶元年更名，大曆六年省入洵陽，長慶初復置。</span>石泉，<span class="jiazhu">中下。聖曆元年曰武安，神龍元年復故名，大曆六年省入漢陰，永貞元年復置。</span>漢陰，<span class="jiazhu">中下。本安康。武德元年以縣置西安州，幷置寧郁、廣德二縣。二年曰直州。貞觀元年州廢，省寧郁，以廣德入安康，來屬。至德二載更名。西有方山關，貞觀十二年置。月川水有金。</span>平利。<span class="jiazhu">中下。武德元年以故吉安置，大曆六年省入西城，長慶初復置。有女媧山。</span></p>
<p class="em2" id="p19"><a class="gg-link" href="#p19" onclick="return changeColor(this);"></a>右東道採訪使，治襄州。</p>
<p class="em2" id="p20"><a class="gg-link" href="#p20" onclick="return changeColor(this);"></a>興元府漢中郡，赤。本梁州漢川郡，開元十三年以「梁」「涼」聲相近，更名褒州，二十年復曰梁州，天寶元年更郡名，興元元年為府。土貢：縠、蠟、紅藍、燕脂、夏蒜、冬筍、糟瓜、柑、枇杷、茶。戶三萬七千四百七十，口十五萬三千七百一十七。縣五。<span class="jiazhu">有府一，曰麗水。</span>南鄭，<span class="jiazhu">次赤。有旱山、玉女山、中梁山。</span>褒城，<span class="jiazhu">次畿。義寧二年更名褒中。貞觀三年復故名。有牛頭山。北有甘寧關。</span>城固，<span class="jiazhu">次畿。武德二年更名唐固，三年析置白雲縣，九年省。貞觀二年復故名。</span>西，<span class="jiazhu">次畿。武德三年以縣置褒州，析利州之綿谷置金牛縣，八年州廢，二縣來屬。寶曆元年省金牛縣入焉。西南有百牢關。有錫，有鐵。</span>三泉。<span class="jiazhu">次畿。武德四年析利州之綿谷置，以縣置南安州，幷置嘉牟縣。八年州廢，省嘉牟，以三泉隸利州。天寶元年來屬。</span></p>
<p class="em2" id="p21"><a class="gg-link" href="#p21" onclick="return changeColor(this);"></a>洋州洋川郡，雄。武德元年析梁州之西鄉、黃金、興勢置，天寶十五載徙治興道。土貢：白交梭、火麻布、野苧麻、蠟、白膠香、麝香。戶二萬三千八百四十九，口八萬八千三百二十七。縣四。興道，<span class="jiazhu">緊。本興勢，貞觀二十三年更名。有駱谷路，南口曰儻谷。北口曰駱谷。西鄉，上。武德四年析置洋源縣，寶曆元年省。有雲亭山。</span>黃金，<span class="jiazhu">中。有子午谷路。</span>真符。<span class="jiazhu">中。本華陽，開元十八年析興道置。天寶三載省。八載開清水谷路，復置，因鑿山得玉冊，更名，隸京兆府。十一載來屬。有太白山、金星洞。</span></p>
<p class="em2" id="p22"><a class="gg-link" href="#p22" onclick="return changeColor(this);"></a>利州益昌郡，下都督府。本義城郡，天寶元年更名。土貢：金、絲布、粱米、蠟燭、鯄魚、天門冬、芎藭、麝香。戶萬三千九百一十，口四萬四千六百。縣六。綿谷，<span class="jiazhu">上。有鐵。</span>葭萌，<span class="jiazhu">上。</span>益昌，<span class="jiazhu">中下。</span>嘉川，<span class="jiazhu">中下。</span>胤山，<span class="jiazhu">中下。本義城，義寧二年曰義清。武德七年以義清、岐坪、隆州之奉國置西平州。貞觀二年州廢，以義清來屬，岐坪、奉國隸閬州。天寶元年更名。</span>景谷。<span class="jiazhu">中下。武德四年以景谷及龍州之方維置沙州。貞觀元年州廢，省方維為鎮，以景谷來屬。寶曆元年省，尋復置。西有石門關。西北有白垻、魚老二鎮城。</span></p>
<p class="em2" id="p23"><a class="gg-link" href="#p23" onclick="return changeColor(this);"></a>鳳州河池郡，下。土貢：布、蠟燭、麝香。戶五千九百一十八，口二萬七千八百七十七。縣三。<span class="jiazhu">有府一，曰歸昌。</span>梁泉，<span class="jiazhu">中下。武德元年析置黃花縣，寶曆元年省。有銀，有鐵。</span>兩當，<span class="jiazhu">中下。有銀。</span>河池。<span class="jiazhu">中下。</span></p>
<p class="em2" id="p24"><a class="gg-link" href="#p24" onclick="return changeColor(this);"></a>興州順政郡，下。土貢：蠟、漆、丹沙、蜜、筍。戶二千二百二十四，口萬一千四十六。縣二。順政，<span class="jiazhu">中。有鐵。南有興城關。</span>長舉。<span class="jiazhu">中下。元和中，節度使嚴礪自縣而西疏嘉陵江二百里，焚巨石，沃䤈以碎之，通漕以饋成州戍兵。州又領鳴水縣，長慶元年省入焉。有鐵。</span></p>
<p class="em2" id="p25"><a class="gg-link" href="#p25" onclick="return changeColor(this);"></a>成州同谷郡，下。本漢陽郡，治上祿，天寶元年更名，寶應元年沒吐蕃，貞元五年，於同谷之西境泥公山權置行州，咸通七年復置，徙治寶井堡，後徙治同谷。土貢：蠟燭、麝香、鹿茸、防葵、狼毒。戶四千七百二十七，口二萬一千五百八。縣三。<span class="jiazhu">有府一，曰平陰。有靜戎軍，寶應元年，徙馬邑州于鹽井城置。</span>同谷，<span class="jiazhu">中下。武德元年以縣置西康州，貞觀元年州廢，來屬，咸通十三年復置。</span>上祿，<span class="jiazhu">中。沒蕃後廢。有仇池山。有鹽。</span>漢源。<span class="jiazhu">中下。沒蕃後廢。</span></p>
<p class="em2" id="p26"><a class="gg-link" href="#p26" onclick="return changeColor(this);"></a>文州陰平郡，下。義寧二年析武都郡之曲水、正西、長松置。土貢：麩金、紬、綿、麝香、白蜜、蠟燭、柑。戶千九百八，口九千二百五。縣一。曲水。<span class="jiazhu">中下。貞觀元年省正西縣，貞元六年省長松縣，皆來屬。</span></p>
<p class="em2" id="p27"><a class="gg-link" href="#p27" onclick="return changeColor(this);"></a>扶州同昌郡，下。乾元後沒吐蕃，大中二年，節度使鄭涯收復。土貢：麝香、當歸、芎藭。戶二千四百一十八，口萬四千二百八十五。縣四。<span class="jiazhu">有府二，曰安川、會川。</span>同昌，<span class="jiazhu">中下。</span>帖夷，<span class="jiazhu">中下。萬歲通天二年曰武進，神龍元年復故名。</span>萬全，<span class="jiazhu">中下。本尚安，至德二年更名。</span>鉗川。<span class="jiazhu">中下。</span></p>
<p class="em2" id="p28"><a class="gg-link" href="#p28" onclick="return changeColor(this);"></a>集州符陽郡，下。武德元年，析梁州之難江，巴州之符陽、長池、白石置。土貢：蠟燭、藥子。戶四千三百五十三，口二萬五千七百二十六。縣三。難江，<span class="jiazhu">上。武德元年析置平桑縣，貞觀元年省，二年復置，六年省，又省長池縣入焉。</span>大牟，<span class="jiazhu">下。武德二年徙靜州治狄平，更狄平曰地平。十七年廢靜州，以大牟、清化隸巴州，地平來屬。永泰元年以大牟隸集州，更地平曰通平，寶曆元年省。</span>嘉川。<span class="jiazhu">下。本隸利州，貞觀二年隸靜州，州廢，還隸利州，永泰元年來屬。</span></p>
<p class="em2" id="p29"><a class="gg-link" href="#p29" onclick="return changeColor(this);"></a>壁州始寧郡，下。武德八年析巴州之始寧縣地置。土貢：紬、綿、馬策。戶萬三千三百六十八，口五萬四千七百五十七。縣五。通江，<span class="jiazhu">上。本諾水，隸萬州。武德中省，八年又析巴州之始寧復置，天寶元年更名。</span>廣納，<span class="jiazhu">中。武德三年析始寧、歸仁置，寶曆元年省，大中初復置。</span>符陽，<span class="jiazhu">中。本隸清化郡，武德元年隸集州，八年來屬，貞觀八年復隸集州，長安三年來屬，景雲二年又隸集州，永泰元年來屬。</span>白石，<span class="jiazhu">中。本隸清化郡，武德元年隸集州，八年來屬。</span>東巴。<span class="jiazhu">中。本太平，開元二十三年置，天寶元年更名。</span></p>
<p class="em2" id="p30"><a class="gg-link" href="#p30" onclick="return changeColor(this);"></a>巴州清化郡，中。土貢：麩金、綿、紬、貲布、花油、橙、石蜜。戶三萬二百一十，口九萬一千五十七。縣九。化城，<span class="jiazhu">上。</span>盤道，<span class="jiazhu">中下。寶曆元年省入恩陽，長慶中復置。</span>清化，<span class="jiazhu">上。武德元年置靜州，又析置大牟、狄平二縣。</span>曾口，<span class="jiazhu">中。</span>歸仁，<span class="jiazhu">中。</span>始寧，<span class="jiazhu">中。</span>其章，<span class="jiazhu">中。寶曆元年省，大中元年復置。</span>恩陽，<span class="jiazhu">中。貞觀十七年省，萬歲通天元年復置。</span>七盤。<span class="jiazhu">上。久視元年置。</span></p>
<p class="em2" id="p31"><a class="gg-link" href="#p31" onclick="return changeColor(this);"></a>蓬州蓬山郡，下。本咸安郡，武德元年，以巴州之安固、伏虞，隆州之儀隴、大寅，渠州之宕渠、咸安置，開元二十九年徙治大寅，至德二載更郡名。土貢：綿、紬。戶萬五千五百七十六，口五萬三千三百五十三。縣七。蓬池，<span class="jiazhu">中。本大寅，廣德元年更名，後省，開成元年復置。</span>良山，<span class="jiazhu">中。本安固，天寶元年更名，寶曆元年省入蓬池，大中中復置。</span>儀隴，<span class="jiazhu">中。武德三年以縣置方州。八年州廢，還隸蓬州。</span>伏虞，<span class="jiazhu">中。</span>宕渠，<span class="jiazhu">中下。寶曆元年省入蓬山，大中中復置。</span>蓬山，<span class="jiazhu">上。本咸安，至德二載更名。</span>朗池。<span class="jiazhu">中。武德四年析果州之相如縣置，隸果州，寶應元年來屬。寶曆元年省，開成二年復置。</span></p>
<p class="em2" id="p32"><a class="gg-link" href="#p32" onclick="return changeColor(this);"></a>通州通川郡，上。土貢：紬、綿、蜜、蠟、麝香、楓香、白藥實。戶四萬七百四十三，口十一萬八百四。縣九。通川，<span class="jiazhu">上。武德二年置思來縣，貞觀元年省入焉。</span>永穆，<span class="jiazhu">上。本隸巴州。武德二年以永穆及歸仁置萬州，又置諾水、廣納、太平、恆豐四縣，七年省諾水。貞觀元年州廢，以歸仁還隸巴州，廣納隸壁州，省太平、恆豐入永穆，來屬。</span>三岡，<span class="jiazhu">中。寶曆元年省，大中五年復置。</span>石鼓，<span class="jiazhu">中。寶曆元年省，大中元年復置。</span>東鄉，<span class="jiazhu">中。武德三年置南石州，又置下蒲、昌樂二縣。八年州廢，省昌樂入石鼓，下蒲入東鄉，來屬。</span>宣漢，<span class="jiazhu">中下。武德元年置南井州，幷析置東關縣。貞觀元年州廢，省東關，以宣漢來屬。有鹽，有金。</span>新寧，<span class="jiazhu">中下。武德二年析通川置。大和三年隸開州，四年來屬。</span>巴渠，<span class="jiazhu">中。永泰元年析石鼓置，大和三年隸開州，四年來屬。</span>閬英。<span class="jiazhu">中。天寶九載置。</span></p>
<p class="em2" id="p33"><a class="gg-link" href="#p33" onclick="return changeColor(this);"></a>開州盛山郡，下。本萬世郡，義寧二年，析巴東郡之盛山、新浦，通川郡之萬世、西流置，天寶元年更名。土貢：白紵布、柑、芣苜實。戶五千六百六十，口三萬四百二十一。縣三。開江，<span class="jiazhu">上。本盛山，貞觀元年省西流縣入焉，廣德元年更名。</span>新浦，<span class="jiazhu">中下。</span>萬歲。<span class="jiazhu">中下。本萬世，貞觀二十三年更名，寶曆元年省，尋復置。有鹽。東南五里有靈洞，貞元九年雷雨震開。</span></p>
<p class="em2" id="p34"><a class="gg-link" href="#p34" onclick="return changeColor(this);"></a>閬州閬中郡，上。本隆州巴西郡，先天二年避玄宗名更州名，天寶元年更郡名。土貢：蓮綾、綿、絹、紬、縠。戶二萬九千五百八十八，口十三萬二千一百九十二。縣九。閬中，<span class="jiazhu">緊。本閬內，武德元年更名，是年析置思恭縣，七年省。有靈山。有鹽。</span>晉安，<span class="jiazhu">中。本晉城，武德中避隱太子名更。</span>南部，<span class="jiazhu">上。有鹽。</span>蒼溪，<span class="jiazhu">中下。有雲臺山、紫陽山。</span>西水，<span class="jiazhu">中下。</span>奉國，<span class="jiazhu">上。武德七年隸西平州，貞觀元年州廢，還隸隆州。</span>新井，<span class="jiazhu">中。武德元年析南部、晉安置。有鹽。</span>新政，<span class="jiazhu">中。本新城，武德四年析南部、相如置，避隱太子名更。有鹽。</span>岐坪。<span class="jiazhu">中。本隸利州，開元二十三年來屬，寶曆元年省入奉國、蒼溪，天復中，王建表置。</span></p>
<p class="em2" id="p35"><a class="gg-link" href="#p35" onclick="return changeColor(this);"></a>果州南充郡，中。武德四年析隆州之南充、相如置，大曆六年更名充州，十年復故名。土貢：絹、絲布。戶三萬三千六百四，口八萬九千二百二十五。縣五。南充，<span class="jiazhu">上。有鹽。</span>相如，<span class="jiazhu">中。有鹽。</span>流溪，<span class="jiazhu">中。開耀元年析南充置。</span>西充，<span class="jiazhu">上。武德四年析南充置。有鹽。</span>岳池。<span class="jiazhu">中。萬歲通天二年析南充、相如置。有龍扶速山。</span></p>
<p class="em2" id="p36"><a class="gg-link" href="#p36" onclick="return changeColor(this);"></a>渠州潾山郡，下。本宕渠郡，天寶元年更名。土貢：紬、綿、藥實、買子本實。戶九千九百五十七，口二萬六千五百二十四。縣三。流江，<span class="jiazhu">上。武德元年析置義興縣，別置賨城縣，八年皆省。</span>渠江，<span class="jiazhu">中。本賨城，武德元年曰始安，又析置豊樂縣，八年省。天寶元年更名。</span>潾山。<span class="jiazhu">中下。武德元年析潾水置，以縣置潾州，幷置鹽泉縣及渠州之潾水、墊江以隸之。三年以潾水來屬。八年州廢，以墊江隸忠州，潾山來屬。久視元年分蓬州之宕渠置大竹縣，隸蓬州。至德二載來屬。寶曆元年省潾水、大竹入潾山。有鐵。</span></p>
<p class="em2" id="p37"><a class="gg-link" href="#p37" onclick="return changeColor(this);"></a>右西道採訪使，治梁州。</p>
<p class="em2" id="p38"><a class="gg-link" href="#p38" onclick="return changeColor(this);"></a>隴右道，蓋古雍、梁二州之境，漢天水、武都、隴西、金城、武威、張掖、酒泉、燉煌等郡，總為鶉首分。為州十九，都護府二，縣六十。其名山：秦嶺、隴坻、鳥鼠同穴、朱圉、西傾、積石、合黎、崆峒、三危。其大川：河、洮、弱、羌、休屠之澤。厥賦：布、麻。厥貢：金屑、礪石、鳥獸、革角。自祿山之亂，河右暨西平、武都、合川、懷道等郡皆沒于吐蕃，寶應元年又陷秦、渭、洮、臨，廣德元年復陷河、蘭、岷、廓，貞元三年陷安西、北廷，隴右州縣盡矣。大中後，吐蕃微弱，秦、武二州漸復故地，置官守。五年，張義潮以瓜、沙、伊、肅、鄯、甘、河、西、蘭、岷、廓十一州來歸，而宣、懿德微，不暇疆理，惟名存有司而巳。</p>
<p class="em2" id="p39"><a class="gg-link" href="#p39" onclick="return changeColor(this);"></a>秦州天水郡，中都督府。本治上邽，開元二十二年以地震徙治成紀之敬親川，天寶元年還治上邽，大中三年復徙治成紀。土貢：龍鬚席、芎藭。戶二萬四千八百二十七，口十萬九千七百四十。縣六。<span class="jiazhu">有府六，曰成紀、脩德、清德、清水、三度、長川。</span>成紀，<span class="jiazhu">上。有銀，有銅，有鐵。</span>上邽，<span class="jiazhu">上。有嶓冢山。</span>伏羌，<span class="jiazhu">中。本冀城。武德二年更名，是年，以伏羌及渭州之隴西置伏州，八年州廢，縣還故屬。九年析置鹽泉縣，貞觀元年更名夷賓，三年省。有石臼山、朱圉山。</span>隴城，<span class="jiazhu">下。武德二年以縣置文州，八年州廢，來屬。貞觀三年置長川縣，六年省入焉。有銀。</span>清水，<span class="jiazhu">下。武德四年以縣置邽州，六年州廢來屬。又有秦嶺縣，貞觀十七年省。大中二年先收復，權隸鳳翔府，三年來屬。東五十里有大震關。有銀。</span>長道。<span class="jiazhu">中下。本隸成州，天寶末廢，咸通十三年復置，來屬。有鹽。</span></p>
<p class="em2" id="p40"><a class="gg-link" href="#p40" onclick="return changeColor(this);"></a>河州安昌郡，<span class="jiaozhusup">「昌」，舊書卷四０地理志、通典卷一七四、寰宇記卷一五四均作「鄉」。</span>下。本枹罕郡，天寶元年更名。土貢：麝香。戶五千七百八十二，口三萬六千八十六。縣三。<span class="jiazhu">西百八十里有鎮西軍，開元二十六年置。西八十里索恭川有天成軍，西百餘里鵰窠城有振威軍，皆天寶十三載置。西南四十里平夷守捉城。</span>枹罕，<span class="jiazhu">中下。有可藍關。</span>大夏，<span class="jiazhu">中下。貞觀元年省入枹罕，五年復置。</span>鳳林。<span class="jiazhu">中下。本烏州，貞觀七年置，十一年州廢，更置安昌縣，來屬，天寶元年更名。北有鳳林關，有積石山。</span></p>
<p class="em2" id="p41"><a class="gg-link" href="#p41" onclick="return changeColor(this);"></a>渭州隴西郡，中都督府。土貢：龍鬚席、麝香、秦艽。戶六千四百二十五，口二萬四千五百二十。縣四。<span class="jiazhu">有府四。曰渭源、平樂、臨源、萬年。</span>襄武，<span class="jiazhu">上。</span>隴西，<span class="jiazhu">上。</span>鄣，<span class="jiazhu">下。天授二年曰武陽，神龍元年復故名。南二里有鹽井。</span>渭源。<span class="jiazhu">上。高宗上元二年更名首陽，於渭源故縣別置渭源縣。儀鳳三年省首陽入渭源。有鳥鼠同穴山，一名青雀山。</span></p>
<p class="em2" id="p42"><a class="gg-link" href="#p42" onclick="return changeColor(this);"></a>鄯州西平郡，下都督府。土貢：牸犀角。戶五千三百八十九，口二萬七千一十九。縣三。<span class="jiazhu">星宿川西有安人軍。西北三百五十里有威戎軍。西南二百五十里有綏和守捉城。南百八十里有合川守捉城。</span>湟水，<span class="jiazhu">中。</span>龍支，<span class="jiazhu">中。肅宗上元二年，州沒吐蕃，以龍支、鄯城隸河州。</span>鄯城。<span class="jiazhu">中。儀鳳三年置。有土樓山。有河源軍，西六十里有臨蕃城，又西六十里有白水軍、綏戎城，又西南六十里有定戎城。又南隔澗七里有天威軍，軍故石堡城，開元十七年置，初曰振武軍，二十九年沒吐蕃，天寶八載克之，更名。又西二十里至赤嶺，其西吐蕃，有開元中分界碑。自振武經尉遲川、苦拔海、王孝傑米柵，九十里至莫離驛。又經公主佛堂、大非川二百八十里至那錄驛，吐渾界也。又經暖泉、烈謨海，四百四十里渡黃河，又四百七十里至眾龍驛。又渡西月河，二百一十里至多彌國西界。又經犛牛河度藤橋，百里至列驛。又經食堂、吐蕃村、截支橋，兩石南北相當，又經截支川，四百四十里至婆驛。乃度大月河羅橋，經潭池、魚池，五百三十里至悉諾羅驛。又經乞量寧水橋，又經大速水橋，三百二十里至鶻莽驛，唐使入蕃，公主每使人迎勞于此。又經鶻莽峽十餘里，兩山相崟，上有小橋，三瀑水注如瀉缶，其下如煙霧，百里至野馬驛。經吐蕃墾田，又經樂橋湯，四百里至閤川驛。又經恕諶海，百三十里至蛤不爛驛，旁有三羅骨山，積雪不消。又六十里至突錄濟驛，唐使至，贊普每遣使慰勞于此。又經柳谷莽布支莊，有溫湯，涌高二丈，氣如煙雲，可以熟米。又經湯羅葉遺山及贊普祭神所，二百五十里至農歌驛。邏些在東南，距農歌二百里，唐使至，吐蕃宰相每遣使迎候于此。又經鹽池、暖泉、江布靈河，百一十里渡姜濟河，經吐蕃墾田，二百六十里至卒歌驛。乃渡臧河，經佛堂，百八十里至勃令驛鴻臚館，至贊普牙帳，其西南拔布海。</span></p>
<p class="em2" id="p43"><a class="gg-link" href="#p43" onclick="return changeColor(this);"></a>蘭州金城郡，下。以皋蘭山名州。土貢：麩金、麝香、𪕅鼥鼠。戶二千八百八十九，口萬四千二百二十六。縣二。<span class="jiazhu">有府二，曰金城、廣武。又有榆林軍。</span>五泉，<span class="jiazhu">下。咸亨二年更名金城，天寶元年復故名。北有金城關。</span>金城。<span class="jiazhu">下。本廣武縣，乾元二年更名。</span></p>
<p class="em2" id="p44"><a class="gg-link" href="#p44" onclick="return changeColor(this);"></a>臨州狄道郡，下都督府。天寶三載析金城郡之狄道縣置。縣二。<span class="jiazhu">有臨洮軍，久視元年置，寶應元年沒吐蕃。</span>狄道，<span class="jiazhu">下。</span>長樂。<span class="jiazhu">下。本安樂，天寶後置，乾元後更名。</span></p>
<p class="em2" id="p45"><a class="gg-link" href="#p45" onclick="return changeColor(this);"></a>階州武都郡，下。本武州，因沒吐蕃，廢，大曆二年復置為行州，咸通中始得故地，龍紀初遣使招葺之，景福元年更名，治皋蘭鎮。土貢：麝香、蜜、蠟燭、山雞尾、羚羊角。戶二千九百二十三，口萬五千三百一十三。縣三。將利，<span class="jiazhu">中下。州又領建威縣，貞觀元年省入焉。</span>福津，<span class="jiazhu">中下。本覆津，景福元年更名。</span>盤隄。<span class="jiazhu">中下。沒蕃後不復置。</span></p>
<p class="em2" id="p46"><a class="gg-link" href="#p46" onclick="return changeColor(this);"></a>洮州臨洮郡，下。本治美相，貞觀八年徙治臨潭。開元十七年州廢，以縣隸岷州，二十年復置，更名臨州，二十七年復故名。土貢：甘草、麝香。戶二千七百，口萬五千六十。縣一。<span class="jiazhu">有府一，曰安西。有莫門軍，儀鳳二年置。西八十里磨禪川有神策軍，天寶十三載置。</span>臨潭。<span class="jiazhu">中。本美相。貞觀四年徙治洪和城，以故地置旭州。五年又置臨潭縣。八年州廢，以臨潭來屬，徙州來治，遷于洮陽城。十二年省博陵縣，天寶中省美相縣，皆入臨潭。西百六十里有廣恩鎮。有西傾山。</span></p>
<p class="em2" id="p47"><a class="gg-link" href="#p47" onclick="return changeColor(this);"></a>岷州和政郡，下。義寧二年析臨洮郡之臨洮、和政置。土貢：龍鬚席、甘草。戶四千三百二十五，口二萬三千四百四十一。縣三。<span class="jiazhu">有府三，曰祐川、臨洮、和政。</span>溢樂，<span class="jiazhu">中下。本臨洮，義寧二年更名，貞觀二年析置當夷縣，神龍元年省。有岷山。西有崆峒山。</span>祐川，<span class="jiazhu">中下。本基城，義寧二年置，先天元年更名。</span>和政。<span class="jiazhu">中。有闊博山。</span></p>
<p class="em2" id="p48"><a class="gg-link" href="#p48" onclick="return changeColor(this);"></a>廓州寧塞郡，下。本澆河郡，天寶元年更名。土貢：麩金、酥、大黃、戎鹽、麝香。戶四千二百六十一，口二萬四千四百。縣三。<span class="jiazhu">西有寧邊軍，本寧塞軍。西八十里宛秀城有威勝軍。西南百四十里洪濟橋有金天軍，其東南八十里百谷城有武寧軍。南二百里黑峽川有曜武軍。皆天寶十三載置。</span>廣威，<span class="jiazhu">下。本化隆，先天元年曰化成，天寶元年又更名。</span>達化，<span class="jiazhu">下。西有積石軍，本靜邊鎮，儀鳳二年為軍。東有黃沙戍。</span>米川。<span class="jiazhu">下。貞觀五年置，又以縣置米州，十年州廢，隸河川。永徽六年來屬。</span></p>
<p class="em2" id="p49"><a class="gg-link" href="#p49" onclick="return changeColor(this);"></a>疊州合川郡，下。武德二年析洮州之合川、樂川、疊川置。土貢：麝香。戶千二百七十五，口七千六百七十四。縣二。<span class="jiazhu">有府一，曰長利。</span>合川，<span class="jiazhu">下。武德五年以党項戶置安化、和同二縣，尋省。貞觀二年省樂川、疊川入焉。有渭礱山。</span>常芬。<span class="jiazhu">下。武德元年以縣置芳州，幷置丹嶺縣。四年以丹嶺隸洮州。貞觀二年置恆香縣，僑治恆香戍，復以丹嶺隸芳州。高宗上元二年陷吐蕃，神龍元年州廢，省丹嶺、恆香，以常芬來屬。</span></p>
<p class="em2" id="p50"><a class="gg-link" href="#p50" onclick="return changeColor(this);"></a>宕州懷道郡，下。本宕昌郡，天寶元年更名。土貢：麩金、散金、麝香。戶千一百九十，口七千一百九十九。縣二。<span class="jiazhu">有府二，曰同歸、常吉。</span>懷道，<span class="jiazhu">下。貞觀三年省和戎縣入焉。西百八十三里有蘇董戍。有同均山。</span>良恭。<span class="jiazhu">下。貞觀元年以成州之潭水來屬，後省入焉。</span></p>
<p class="em2" id="p51"><a class="gg-link" href="#p51" onclick="return changeColor(this);"></a>涼州武威郡，中都督府。土貢：白夌，<span class="jiaozhusup">「夌」，衲、十行、汲、局本同，殿本作「綾」。按通典卷六、元和志卷四０，涼州貢有「白麥」，無「白夌」。「夌」疑為「麥」之訛。</span>龍鬚席、毯、野馬革、芎藭。戶二萬二千四百六十二，口十二萬二百八十一。縣五。<span class="jiazhu">有府六，曰明威、洪池、番禾、武安、麗水、姑臧。又有赤水軍，本赤烏鎮，有赤青泉，因名之，幅員五千一百八十里，軍之最大也。西二百里有大斗軍，本赤水守捉，開元十六年為軍，因大斗拔谷為名。東南二百里有烏城守捉。南二百里有張掖守捉。西二百里有交城守捉。西北五百里有白亭軍，本白亭守捉，天寶十四載為軍。</span>姑臧，<span class="jiazhu">中下。北百八十里有明威戍。西北百六十里有武安戍。有武興鹽池、黛眉鹽池。</span>神烏，<span class="jiazhu">下。武德三年置，貞觀元年省，總章元年復置，曰武威，神龍元年復故名。</span>昌松，<span class="jiazhu">中。東北百五十里有白山戍。</span>天寶，<span class="jiazhu">中下。本番禾，咸亨元年以縣置雄州，調露元年州廢，來屬，天寶三載以山出醴泉，更名。有通化鎮。有焉支山。</span>嘉麟。<span class="jiazhu">神龍二年於故漢鸞鳥縣城置，景龍元年省，先天二年復置。</span></p>
<p class="em2" id="p52"><a class="gg-link" href="#p52" onclick="return changeColor(this);"></a>沙州燉煌郡，下都督府。本瓜州，武德五年曰西沙州，貞觀七年曰沙州。土貢：碁子、黃礬、石膏。戶四千二百六十五，口萬六千二百五十。縣二。<span class="jiazhu">有府三，曰龍勒、效穀、懸泉。有豆盧軍，神龍元年置。燉煌，下。東四十七里有鹽池。有三危山。</span>壽昌。<span class="jiazhu">下。武德二年析燉煌置，永徽元年省，乾封二年復置，開元二十六年又省，後復置，治漢龍勒城。西有陽關，西北有玉門關。有雲雨山。</span></p>
<p class="em2" id="p53"><a class="gg-link" href="#p53" onclick="return changeColor(this);"></a>瓜州晉昌郡，下都督府。武德五年析沙州之常樂置。土貢：野馬革、緊鞓、草豉、黃礬、絳礬、胡桐律。戶四百七十七，口四千九百八十七。縣二。<span class="jiazhu">有府一，曰大黃。西北千里有墨離軍。</span>晉昌，<span class="jiazhu">中下。本常樂，武德四年更名。東北有合河鎮，又百二十里有百帳守捉，又東百五十里有豹文山守捉，又七里至寧寇軍，與甘州路合。</span>常樂。<span class="jiazhu">中下。武德五年別置。有拔河帝山。</span></p>
<p class="em2" id="p54"><a class="gg-link" href="#p54" onclick="return changeColor(this);"></a>甘州張掖郡，下。土貢：麝香，野馬革，冬柰，苟𣏌實、葉。戶六千二百八十四，口二萬二千九十二。縣二。<span class="jiazhu">西北百九十里祁連山北有建康軍，證聖元年，王孝傑以甘、肅二州相距回遠，置軍。西百二十里有蓼泉守捉城。</span>張掖，<span class="jiazhu">上。有祁連山、合黎山。北九百里有鹽池。西有鞏［上竹下乇驛。</span>刪丹。<span class="jiazhu">中下。北渡張掖河，西北行出合黎山峽口，傍河東壖屈曲東北行千里，有寧寇軍，故同城守捉也，天寶二載為軍。軍東北有居延海，又北三百里有花門山堡，又東北千里至迴鶻衙帳。</span></p>
<p class="em2" id="p55"><a class="gg-link" href="#p55" onclick="return changeColor(this);"></a>肅州酒泉郡，下。武德二年析甘州之福祿、瓜州之玉門置。土貢：麩金、野馬革、蓯蓉、柏脈根。戶二千二百三十，口八千四百七十六。縣三。<span class="jiazhu">有酒泉、威遠二守捉城。</span>酒泉，<span class="jiazhu">中下。本福祿，唐初更名。西十五里有興聖皇帝陵，七十里有洞庭山，出金。有崑崙山。</span>福祿，<span class="jiazhu">下。武德二年別置。東南百二十里有祁連戍。東北八十里有鹽池。</span>玉門。<span class="jiazhu">中下。貞觀元年省，後復置。開元中沒吐蕃，因其地置玉門軍。天寶十四載廢軍為縣。北有獨登山，出鹽，以充貢。有神雨山。</span></p>
<p class="em2" id="p56"><a class="gg-link" href="#p56" onclick="return changeColor(this);"></a>伊州伊吾郡，下。本西伊州，貞觀六年更名。土貢：香棗、陰牙角、胡桐律。戶二千四百六十七，口萬一百五十七。縣三。<span class="jiazhu">西北三百里甘露川有伊吾軍，景龍四年置。</span>伊吾，<span class="jiazhu">下。貞觀四年置，幷置柔遠縣，神功元年省入焉。在大磧外，南去玉門關八百里，東去陽關二千七百三十里。有折羅漫山，亦曰天山。南二里有鹹池海。</span>納職，<span class="jiazhu">下。貞觀四年以鄯善故城置，開元六年省，十五年復置。南六十里有陸鹽池。自縣西經獨泉、東華、西華駝泉，渡茨萁水，過神泉，三百九十里有羅護守捉；又西南經達匪草堆，百九十里至赤亭守捉，與伊西路合。別自羅護守捉西北上乏驢嶺，百二十里至赤谷；又出谷口，經長泉、龍泉，百八十里有獨山守捉；又經蒲類，百六十里至北庭都護府。</span>柔遠。<span class="jiazhu">下。</span></p>
<p class="em2" id="p57"><a class="gg-link" href="#p57" onclick="return changeColor(this);"></a>西州交河郡，中都督府。貞觀十四年平高昌，以其地置。開元中曰金山都督府。天寶元年為郡。土貢：絲、㲲布、氈、剌蜜、蒲萄五物酒漿煎皺乾。戶萬九千一十六，口四萬九千四百七十六。縣五。<span class="jiazhu">有天山軍，開元二年置。自州西南有南平、安昌兩城，百二十里至天山西南入谷，經礌石磧，二百二十里至銀山磧，又四十里至焉耆界呂光館。又經盤石百里，有張三城守捉。又西南百四十五里經新城館，渡淡河，至焉耆鎮城。</span>前庭，<span class="jiazhu">下，本高昌，寶應元年更名。</span>柳中，<span class="jiazhu">下。</span>交河，<span class="jiazhu">中下。自縣北八十里有龍泉館，又北入谷百三十里，經柳谷，渡金沙嶺，百六十里，經石會漢戍，至北庭都護府城。</span>蒲昌，<span class="jiazhu">中。本隸庭州，後來屬。西有七屯城、<span class="jiaozhusup">樓蘭鄯善問題(載輔仁學誌三卷二期)據敦煌所得沙州圖經，謂「七屯城」乃「古屯城」之訛。</span>弩支城，有石城鎮、播仙鎮。</span>天山。<span class="jiazhu">下。有天山。</span></p>
<p class="em2" id="p58"><a class="gg-link" href="#p58" onclick="return changeColor(this);"></a>北庭大都護府，本庭州，貞觀十四年平高昌，以西突厥泥伏沙鉢羅葉護阿史那賀魯部落置，幷置蒲昌縣，尋廢，顯慶三年復置，長安二年為北庭都護府。土貢：陰牙角、速霍角、阿魏截根。戶二千二百二十六，口九千九百六十四。縣四。<span class="jiazhu">有瀚海軍，本燭龍軍，長安二年置，三年更名，開元中蓋嘉運增築。西七百里有清海軍，本清海鎮，天寶中為軍。南有神山鎮。自庭州西延城西六十里有沙鉢城守捉，又有馮洛守捉，又八十里有耶勒城守捉，又八十里有俱六城守捉，又百里至輪臺縣，又百五十里有張堡城守捉，又渡里移得建河，七十里有烏宰守捉，又渡白楊河，七十里有清鎮軍城，又渡葉葉河，七十里有葉河守捉，又渡黑水，七十里有黑水守捉，又七十里有東林守捉，又七十里有西林守捉。又經黃草泊、大漠、小磧，渡石漆河，踰車嶺，至弓月城。過思渾川、蟄失蜜城，渡伊麗河，一名帝帝河，至碎葉界。又西行千里至碎葉城，水皆北流入磧及入夷播海。</span>金滿，<span class="jiazhu">下。</span>輪臺，<span class="jiazhu">下。有靜塞軍，大曆六年置。</span>後庭，<span class="jiazhu">下。本蒲類，隸西州，後來屬，寶應元年更名。<span class="jiaozhusup">寰宇記卷一五六云：後庭縣「即車師後王庭之地，唐貞觀十四年置為金滿縣，貞元中改為後庭縣」。高昌城鎮與唐代蒲昌(中央亞細亞一卷一期)謂唐人多誤「金滿」為「金蒲」，如元和志卷四０、後漢書卷四九耿恭傳李賢注。又云本書襲元和志之誤，「始由金滿訛為金蒲，復因蒲昌、蒲類首一字同，又誤以金蒲為蒲昌。庭州既有蒲昌，於是不得不將蒲類位置在西州。終以與事實不符，乃以蒲類本隸西州，後屬庭州，蒲昌本隸庭州，後屬西州，而自圓其說」。</span>有蒲類、郝遮、鹹泉三鎮，特羅堡。</span>西海。<span class="jiazhu">下。寶應元年置。</span></p>
<p class="em2" id="p59"><a class="gg-link" href="#p59" onclick="return changeColor(this);"></a>安西大都護府，初治西州。顯慶二年平賀魯，析其地置濛池、崑陵二都護府，分種落列置州縣，西盡波斯國，皆隸安西，又徙治高昌故地。三年徙治龜茲都督府，而故府復為西州。咸亨元年，吐蕃陷都護府。長壽二年收復安西四鎮。至德元載更名鎮西。後復為安西。土貢：𥐼砂、緋氈、偏桃人。吐蕃既侵河、隴，惟李元忠守北庭，郭昕守安西，與沙陀、迴紇相依，吐蕃攻之久不下。建中二年，元忠、昕遣使間道入奏，詔各以為大都護，並為節度。貞元三年，吐蕃攻沙陀、迴紇，北庭、安西無援，遂陷。<span class="jiazhu">有保大軍，屯碎葉城。于闐東界有蘭城、坎城二守捉城。西有葱嶺守捉城，有胡弩、固城、吉良三鎮。東有且末鎮。西南有皮山鎮。焉耆西有于術、榆林、龍泉、東夷僻、西夷僻、赤岸六守捉城。</span></p>
<p class="em2" id="p60"><a class="gg-link" href="#p60" onclick="return changeColor(this);"></a>右隴右採訪使，治鄯州。
</p>
</div></body></html>