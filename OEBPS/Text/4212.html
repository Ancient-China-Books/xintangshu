<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">新唐書-卷八十二·列傳第七·十一宗諸子</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>列傳第七</h1><hr/></div>
<div class="section" id="title-1"><h2><strong>十一宗諸子</strong></h2></div>
<p class="strong" id="p0"><a class="gg-link" href="#p0" onclick="return changeColor(this);"></a>奉天皇帝琮　太子瑛　棣王琰　鄂王瑤　靖恭太子琬　光王琚　潁王璬　永王璘　壽王瑁　延王玢　盛王琦　豐王珙　汴王璥　越王係　承天皇帝倓　彭王僅　襄王僙<span class="jiazhu">【嗣王熅】</span>　恭懿太子佋　昭靖太子邈　睦王述　舒王誼　通王諶　虔王諒　肅王詳　文敬太子謜　郯王經　惠昭太子寧　澧王惲　絳王悟　建王恪　懷懿太子湊　安王溶　悼懷太子普　陳王成美　莊恪太子永　通王滋　吉王保　德王裕</p>
<p class="em2" id="p1"><a class="gg-link" href="#p1" onclick="return changeColor(this);"></a>玄宗三十子：劉華妃生琮、第六子琬、第十二子璲，趙麗妃生瑛，元獻皇后生肅宗皇帝，錢妃生琰，皇甫德儀生瑤，劉才人生琚，武惠妃生一、第十五子敏、第十八子瑁、第二十一子琦，高婕妤生璬，郭順儀生璘，柳婕妤生玢，鍾美人生環，盧美人生𥐰，閻才人生玼，王美人生珪，陳才人生珙，鄭才人生瑱，武賢儀生璿、第三十子璥；餘七子夭，母氏失傳。</p>
<p class="em2" id="p2"><a class="gg-link" href="#p2" onclick="return changeColor(this);"></a>奉天皇帝琮，景雲元年，王許昌郡，與真定王同封。先天元年，進王郯，與郢王同封。開元四年，領安西大都護、安撫河東關內隴右諸蕃大使。十三年，徙王慶，與忠、棣、榮、光、儀、潁、永、壽、延、盛、濟十一王同封。十五年，與十王並領節度，不出閤。琮以涼州都督兼河西諸軍節度大使。天寶元年，改節河東。十載薨，贈太子，謚靖德。</p>
<p class="em2" id="p3"><a class="gg-link" href="#p3" onclick="return changeColor(this);"></a>肅宗立，詔曰：「靖德太子琮，親則朕兄，睿悊聰明，朕昔踐儲極，顧誠非次，君父有命，不敢違，永言懇讓，不克如素。宜進謚奉天皇帝，妃竇為恭應皇后。」詔尚書右僕射裴冕持節改葬，群臣素服臨送達禮門，帝御門哭以過喪，墓號齊陵。無子，以太子瑛子俅嗣王。</p>
<p class="em2" id="p4"><a class="gg-link" href="#p4" onclick="return changeColor(this);"></a>琮始名嗣直，太子嗣謙，棣王嗣真，鄂王嗣初，靖恭太子嗣玄。開元十三年，更名曰潭，曰鴻，曰洽，曰涓，曰滉。後十年改今名。</p>
<p class="em2" id="p5"><a class="gg-link" href="#p5" onclick="return changeColor(this);"></a>太子瑛，始王真定，進王郢。開元三年，立為皇太子。七年，詔太子、諸王入國學行齒冑禮，太常擇日謁孔子，太子獻。詔右散騎常侍褚無量執經，群臣、學官、諸生以差賜帛。明年，瑛加元服，見太廟。十六年，詔九品官息女可配太子者，有司採閱待進止，以太常少卿薛縚女為妃。帝種麥苑中，瑛、諸王侍登，帝曰：「是將薦宗廟，故親之，亦欲若等知稼穡之難。」因分賜侍臣，曰「春秋書『無麥禾』，古所甚重。比詔使者閱田畝，所對不以實，故朕自蒔以觀其成」云。</p>
<p class="em2" id="p6"><a class="gg-link" href="#p6" onclick="return changeColor(this);"></a>初，瑛母以倡進，善歌舞，帝在潞得幸。及即位，擢妃父元禮、兄常奴皆至大官。鄂、光二王母亦帝為臨淄王時以色選。及武惠妃寵幸傾後宮，生壽王，愛與諸子絕等。而太子、二王以母失職，頗怏怏。惠妃女咸宜公主婿楊洄揣妃旨，伺太子短，譁為醜語，惠妃訴于帝，且泣，帝大怒，召宰相議廢之。中書令張九齡諫曰：「太子、諸王日受聖訓，天下共慶。陛下享國久，子孫蕃衍，奈何一日棄三子？昔晉獻公惑嬖姬之讒，申生憂死，國乃大亂；漢武帝信江充巫蠱，禍及太子，京師蹀血；晉惠帝有賢子，賈后譖之，乃至喪亡；隋文帝聽后言，廢太子勇，遂失天下。今太子無過，二王賢。父子之道，天性也，雖有失，尚當掩之。惟陛下裁赦。」帝默然，太子得不廢。俄而九齡罷，李林甫專國，數稱壽王美以揠妃意，妃果德之。</p>
<p class="em2" id="p7"><a class="gg-link" href="#p7" onclick="return changeColor(this);"></a>二十五年，洄復搆瑛、瑤、琚與妃之兄薛鏽異謀。惠妃使人詭召太子、二王，曰：「宮中有賊，請介以入。」太子從之。妃白帝曰：「太子、二王謀反，甲而來。」帝使中人視之，如言，遽召宰相林甫議，答曰：「陛下家事，非臣所宜豫。」帝意決，乃詔：「太子瑛、鄂王瑤、光王琚同惡均罪，並廢為庶人；鏽賜死。」瑛、瑤、琚尋遇害，天下冤之，號「三庶人」。歲中，惠妃數見庶人為祟，因大病。夜召巫祈之，請改葬，且射行刑者瘞之，訖不解。妃死，祟亡。寶應元年，詔贈瑛皇太子，瑤等復王。</p>
<p class="em2" id="p8"><a class="gg-link" href="#p8" onclick="return changeColor(this);"></a>瑛子五人：儼、伸、倩、俅、備。瑛之廢，帝使慶王畜儼等為子。儼封新平郡王，伸平原郡王，俅嗣慶王，備太僕卿，倩失傳。</p>
<p class="em2" id="p9"><a class="gg-link" href="#p9" onclick="return changeColor(this);"></a>棣王琰，開元二年始王鄫，與鄂、鄄二王同封。後徙王棣，領太原牧、太原以北諸軍節度大使。天寶初，為武威郡都督，經略節度河西、隴右。會妃韋以過置別室，而二孺人爭寵不平，求巫者密置符琰履中以求媚。仇人告琰厭魅上，帝伺其朝，使人取履視之，信。帝怒責琰，琰頓首謝曰：「臣罪宜死，然臣與婦不相見二年，有二孺人爭長，臣恐此三人為之。」及推，果驗。然帝猶疑琰，怒未置，太子以下皆為請，乃囚於鷹狗坊，以憂薨。妃，縚之女，無子，還本宗。</p>
<p class="em2" id="p10"><a class="gg-link" href="#p10" onclick="return changeColor(this);"></a>琰凡五十五子，得王者四人，僎王汝南郡，僑宜都，俊濟南，侒順化；僚太僕卿，俠國子祭酒，仁殿中監，僾祕書監。寶應元年，詔復琰王爵。</p>
<p class="em2" id="p11"><a class="gg-link" href="#p11" onclick="return changeColor(this);"></a>鄂王瑤，既封，遙領幽州都督、河北節度大使。開元二十三年，與榮、光、儀、潁、永、壽、延、盛、濟、信、義十一王並授開府儀同三司，實封二千戶。詔詣東宮、尚書省，上日百官集送，有司供張設樂。是日，悉拜王府官屬，然未有府也，而選任冒濫，時不以為榮。</p>
<p class="em2" id="p12"><a class="gg-link" href="#p12" onclick="return changeColor(this);"></a>靖恭太子琬，始王鄄，徙王榮。為京兆牧，領隴右節度大使。又詔親巡按隴右，選關內、河東飛騎五萬防盛秋。累兼單于、安北大都護。安祿山反，詔琬為征討元帥，募河、隴兵屯陝，以高仙芝副之，會薨。琬風格秀整，有素望，中外倚之。及薨，莫不為國悵恨。詔加贈謚。</p>
<p class="em2" id="p13"><a class="gg-link" href="#p13" onclick="return changeColor(this);"></a>琬男女五十八人，得王者三人，俯王濟陰郡，偕北平，倩陳留；䆲衛尉卿，僓祕書監，佩鴻臚卿。</p>
<p class="em2" id="p14"><a class="gg-link" href="#p14" onclick="return changeColor(this);"></a>光王琚，開元十三年始王，與儀、潁、永、壽、延、盛、濟七王同封。俄領廣州都督。勇力善騎射，帝愛之。與鄂王同居，友睦甚，皆篤學。既廢，無嗣。初，琚名涺，儀王濰，潁王澐，永王澤，壽王清，延王洄，盛王沐，濟王溢，信王沔，義王漼，陳王沚，豐王澄，恆王潓，涼王漎，汴王滔，至二十三年，詔悉改今名。</p>
<p class="em2" id="p15"><a class="gg-link" href="#p15" onclick="return changeColor(this);"></a>夏悼王一，生韶秀，以母寵，故鍾愛，命之曰一。未免懷薨，追爵及謚。時帝在東都，故葬龍門東岑，欲宮中望見云。</p>
<p class="em2" id="p16"><a class="gg-link" href="#p16" onclick="return changeColor(this);"></a>儀王璲，既封，授河南牧。薨，贈太傅。子侁王鍾陵郡，僆廣陵。</p>
<p class="em2" id="p17"><a class="gg-link" href="#p17" onclick="return changeColor(this);"></a>潁王璬，喜讀書，好文辭。開元十五年，遙領安東都護。安祿山反，詔領劍南節度大使，以楊國忠為之副。帝西出，令御史大夫魏方進為置頓使，移書劍南屬郡，託璬之藩，大設儲偫。璬先即鎮，更以蜀郡長史崔圓為副。璬濟江，舟中以綵席藉步，命徹之，曰：「此可寢，奈何踐之？」璬之出遽，不及受節，司馬史賁請建大槊，蒙油囊，先驅以威道路。璬笑曰：「既為真王矣，安用假節為？」將至成都，崔圓迎拜馬前，璬不為禮，圓銜之。璬視事再踰月，人便其寬，圓奏罷居內宅。乃詔宣慰肅宗於彭原，從還京師。建中四年薨，年六十六。</p>
<p class="em2" id="p18"><a class="gg-link" href="#p18" onclick="return changeColor(this);"></a>子伸為滎陽王，僝高邑王，俔楚國公，僔夔國公。</p>
<p class="em2" id="p19"><a class="gg-link" href="#p19" onclick="return changeColor(this);"></a>懷思王敏，貌豐秀若圖畫，帝愛之。甫晬薨，追爵及謚，祔葬敬陵。</p>
<p class="em2" id="p20"><a class="gg-link" href="#p20" onclick="return changeColor(this);"></a>永王璘，少失母，肅宗自養視之。長聰敏好學。貌陋甚，不能正視。既封，領荊州大都督。安祿山反，帝至扶風，詔璘即日赴鎮。俄又領山南、江西、嶺南、黔中四道節度使，以少府監竇昭為副。璘至江陵，募士得數萬，補署郎官、御史。</p>
<p class="em2" id="p21"><a class="gg-link" href="#p21" onclick="return changeColor(this);"></a>時江淮租賦鉅億萬，在所山委。璘生宮中，於事不通曉，見富且強，遂有闚江左意，以薛鏐、李臺卿、韋子春、劉巨鱗、蔡駉為謀主。肅宗聞之，詔璘還覲上皇于蜀，璘不從。其子襄城王𣌀，剛鷙乏謀，亦樂亂，勸璘取金陵。即引舟師東下，甲士五千趨廣陵，以渾惟明、季廣琛、高仙琦為將，然未敢顯言取江左也。</p>
<p class="em2" id="p22"><a class="gg-link" href="#p22" onclick="return changeColor(this);"></a>會吳郡採訪使李希言平牒璘，璘因發怒曰：「寡人上皇子，皇帝弟，地尊禮絕。今希言乃平牒抗威，落筆署字，何邪？」乃使惟明襲希言，而令廣琛趨廣陵，攻採訪使李成式。璘至當塗，希言已屯丹楊，遣將元景曜等拒戰，不勝，降於璘，江淮震動。</p>
<p class="em2" id="p23"><a class="gg-link" href="#p23" onclick="return changeColor(this);"></a>明年，肅宗遣宦者啖廷瑤等與成式謀招喻之。時河北招討判官李銑在廣陵，有兵千餘，廷瑤邀銑屯揚子，成式又遣裴茙以廣陵卒三千戍伊婁埭，張旗幟，大閱士。璘與𣌀登陴望之，有懼色。廣琛知事不集，謂諸將曰：「與公等從王，豈欲反邪？上皇播遷，道路不通，而諸子無賢於王者。如總江淮銳兵，長驅雍、洛，大功可成。今乃不然，使吾等名絓叛逆，如後世何？」眾許諾，遂割臂盟。於是惟明奔江寧，馮季康奔白沙，廣琛以兵六千奔廣陵。璘使騎追躡之，廣琛曰：「我德王，故不忍決戰，逃命歸國耳。若逼我，且決死。」追者止，乃免。</p>
<p class="em2" id="p24"><a class="gg-link" href="#p24" onclick="return changeColor(this);"></a>是夜，銑陣江北，夜然束葦，人執二炬，景亂水中，覘者以倍告，璘軍亦舉火應之。璘疑王師已濟，攜兒女及麾下遁去。遲明覺其紿，復入城，具舟楫，使𣌀驅眾趨晉陵。諜者告曰：「王走矣！」成式以兵進，先鋒至新豐，璘使𣌀、仙琦逆擊之。銑合勢，張左右翼，射𣌀中肩，軍遂敗。仙琦與璘奔鄱陽，司馬閉城拒，璘怒，焚城門入之，收庫兵，掠餘干，將南走嶺外。皇甫侁兵追及之，戰大庾嶺，璘中矢被執，侁殺之。𣌀為亂兵所害，仙琦逃去。</p>
<p class="em2" id="p25"><a class="gg-link" href="#p25" onclick="return changeColor(this);"></a>璘未敗時，上皇下誥：「降為庶人，徙置房陵。」及死，侁送妻子至蜀，上皇傷悼久之。肅宗以少所自鞠，不宣其罪。謂左右曰「皇甫侁執吾弟，不送之蜀而擅殺之，何邪？」由是不復用。薛鏐等皆伏誅。</p>
<p class="em2" id="p26"><a class="gg-link" href="#p26" onclick="return changeColor(this);"></a>子儹為餘姚王，偵莒國公，儇郕國公，伶、儀並國子祭酒。</p>
<p class="em2" id="p27"><a class="gg-link" href="#p27" onclick="return changeColor(this);"></a>壽王瑁，母惠妃頻妊不育，及瑁生，寧王請養邸中，元妃自乳之，名為己子，故封比諸王最後。開元十五年，遙領益州大都督。初，帝以永王等尚幼，詔不入謁。瑁七歲，請與諸兄眾謝，拜舞有儀矩，帝異之。寧王薨，請制服以報私恩，詔可。大曆十年薨，贈太傅。</p>
<p class="em2" id="p28"><a class="gg-link" href="#p28" onclick="return changeColor(this);"></a>子王者三人，僾王德陽郡，伓濟陽郡，偡廣陽郡，伉薛國公，傑國子祭酒。</p>
<p class="em2" id="p29"><a class="gg-link" href="#p29" onclick="return changeColor(this);"></a>延王玢，母尚書右丞範之孫，帝重其名家，而玢亦仁愛有學。既封，遙領安西大都護。帝入蜀，玢凡三十六子，不忍棄，故徐進，數日，見行在所，帝怒，漢中王瑀申救得解，聽歸靈武。興元元年薨。</p>
<p class="em2" id="p30"><a class="gg-link" href="#p30" onclick="return changeColor(this);"></a>子倬王彭城郡，侹平陽，倞魯國公，偃荊國公，优太僕卿。</p>
<p class="em2" id="p31"><a class="gg-link" href="#p31" onclick="return changeColor(this);"></a>盛宣王琦，既封，領揚州大都督。帝之西，詔為廣陵大都督、淮南江東河南節度大使，以劉彙為副，李成式為副大使，琦不行。廣德二年薨，贈太傅。</p>
<p class="em2" id="p32"><a class="gg-link" href="#p32" onclick="return changeColor(this);"></a>子償封真定王，佩武都王，俗徐國公，係許國公。</p>
<p class="em2" id="p33"><a class="gg-link" href="#p33" onclick="return changeColor(this);"></a>濟王環，逸其薨年。子傃王永嘉郡，俛平樂郡。</p>
<p class="em2" id="p34"><a class="gg-link" href="#p34" onclick="return changeColor(this);"></a>信王𥐰，開元二十一年始王，與義、陳、豐、恆、涼、汴六王同封。子佟封新安王，倜晉陵王。</p>
<p class="em2" id="p35"><a class="gg-link" href="#p35" onclick="return changeColor(this);"></a>義王玼，與信王並失薨年。子儀為舞陽王，僇高密王。</p>
<p class="em2" id="p36"><a class="gg-link" href="#p36" onclick="return changeColor(this);"></a>陳王珪，二十一子，得王者三人，倫王安南郡，佗臨淮，佼安陽。</p>
<p class="em2" id="p37"><a class="gg-link" href="#p37" onclick="return changeColor(this);"></a>豐王珙，已封，為左衛大將軍。帝至普安，授珙武威都督、河西隴右安西北庭節度大使，以隴西太守鄧景山為副，珙不行。</p>
<p class="em2" id="p38"><a class="gg-link" href="#p38" onclick="return changeColor(this);"></a>廣德初，吐蕃入京師，代宗幸陝，將軍王懷忠閉苑門，以五百騎劫諸王西迎虜，遇郭子儀，懷忠曰：「上東遷，宗社無主，今僕奉諸王西奔，以係天下望。公為元帥，惟所廢置。」子儀未對。珙輒曰：「公何如？」司馬王延昌質責珙曰：「上雖蒙塵，未有失德，王為藩翰，安得狂悖之言？」子儀亦讓之，即護送行在所，帝赦不責。珙語不遜，群臣恐其亂，請除之，乃賜死。</p>
<p class="em2" id="p39"><a class="gg-link" href="#p39" onclick="return changeColor(this);"></a>子佻為齊安王。</p>
<p class="em2" id="p40"><a class="gg-link" href="#p40" onclick="return changeColor(this);"></a>恆王瑱，好方士，常服道士服。從帝幸蜀，還，代宗時薨。</p>
<p class="em2" id="p41"><a class="gg-link" href="#p41" onclick="return changeColor(this);"></a>涼王璿，母高平王重規之女，宮中號小武妃者。璿薨代宗時。子仂為瀘陽郡王。</p>
<p class="em2" id="p42"><a class="gg-link" href="#p42" onclick="return changeColor(this);"></a>汴哀王璥，於諸子為最少，初封纔數歲，容貌秀澈，有成人風，帝愛之。開元二十三年，授右千牛衛大將軍。明年，薨。</p>
<p class="em2" id="p43"><a class="gg-link" href="#p43" onclick="return changeColor(this);"></a>唐制：親王封戶八百，增至千；公主三百，長公主止六百。高宗時，沛英豫三王、太平公主武后所生，戶始踰制。垂拱中，太平至千二百戶。聖曆初，相王、太平皆三千，壽春等五王各三百。神龍初，相王、太平至五千，衛王三千，溫王二千，壽春等王皆七百，嗣雍、衡陽、臨淄、巴陵、中山王五百，安樂公主二千，長寧千五百，宣城、宜城、宣安各千，相王女為縣主，各三百。相王增至七千，安樂三千，長寧二千五百，宜城以下二千。相王、太平、長寧、安樂以七丁為限，雖水旱不蠲，以國租、庸滿之。中宗遺詔，雍、壽春王進為親王，戶千。開元後，天子敦睦兄弟，故寧王戶至五千五百，岐、薛五千，申王以外家微，戶四千，邠王千八百，帝妹戶千，中宗諸女如之，通以三丁為限。及皇子封王，戶二千，公主五百。咸宜公主以母惠妃故，封至千，自是，諸公主例千戶止。</p>
<p class="em2" id="p44"><a class="gg-link" href="#p44" onclick="return changeColor(this);"></a>初，文德皇后崩，晉王最幼，太宗憐之，不使出閤。豫王亦以武后少子不出閤，嗣聖初，即帝位，及降封相王，乃出閤。中宗時，譙王失愛，遷外藩，溫王年十七，猶居宮中，遂立為帝。開元後，皇子幼，多居禁內，既長，詔附苑城為大宮，分院而處，「十王宅」，所謂慶、忠、棣、鄂、榮、光、儀、潁、永、延、盛、濟等王，以十，舉全數也。中人押之，就夾城參天子起居。家令日進膳。引詞學士入授書，謂之侍讀。壽、信、義、陳、豊、恆、涼七王就封，亦居十宅。鄂、光廢死，忠王立為太子，慶、棣繼薨，唯榮、儀十四王居院，而府幕列於外坊，歲時通名起居。既又諸孫多，則於宅外更置「百孫院」。天子歲幸華清宮，又置十王、百孫院于宮側。宮人每院四百餘，百孫院亦三四十人。禁中置維城庫，以給諸王月奉。諸孫納妃、嫁女，就十王宅。太子不居東宮，處乘輿所幸別院。太子、親王、公主婚嫁並供帳於崇仁之禮院。此承平制云。</p>
<p class="em2" id="p45"><a class="gg-link" href="#p45" onclick="return changeColor(this);"></a>肅宗十四子：章敬皇后生代宗皇帝，宮人孫生係，張生倓，王生佖，陳婕妤生僅，韋妃生僩，張美人生侹，後宮生榮，裴昭儀生僙，段婕妤生倕，崔妃生偲，張皇后生佋、侗，後宮生僖。</p>
<p class="em2" id="p46"><a class="gg-link" href="#p46" onclick="return changeColor(this);"></a>越王係，生開元時。玄宗末年，悉王太子子，故係王南陽郡。帝即位，至德二載十二月，進王趙，與彭、兗、涇、鄆、襄、杞、召、興、定九王同封。</p>
<p class="em2" id="p47"><a class="gg-link" href="#p47" onclick="return changeColor(this);"></a>乾元二年，九節度兵潰河北，朝廷震駭，乃以李光弼代郭子儀總兵關東，而光弼請賢王為帥，於是詔係充天下兵馬元帥，而光弼以司空兼侍中、薊國公副，知節度行營事，係留京師。史思明陷洛陽，係請行，不聽。明年，徙王越。</p>
<p class="em2" id="p48"><a class="gg-link" href="#p48" onclick="return changeColor(this);"></a>帝寢疾，皇太子監國，張皇后與中人李輔國有隙，因召太子入，謂曰；「輔國典禁軍，用事久，四方詔令皆出其口，矯天子制，逼徙聖皇，天下側目。今上疾彌留，輔國常怏怏，忌吾與汝。又程元振陰結黃門，圖不軌。若釋不誅，禍不移頃。」太子泣曰：「此二人者，陛下勳舊，而上體不豫，重以此事，得無震驚乎？願出外徐計之。」后曰：「是難與共事者！」乃召係曰：「汝能行此乎？」係許諾。即遣內謁者監段恆俊選材勇宦者二百人，授甲長生殿，以帝命召太子。元振以告輔國，乃相與勒兵凌霄門，迎太子，以難告。太子曰：「上疾亟，吾可懼死不赴乎？」元振曰：「赴則及禍。」乃以兵護太子止飛龍廄，勒兵夜入三殿，收係及恆俊等百餘人繫之，幽后別殿。后及係皆為輔國所害。係三子：建王武威郡，逌興道，逾齊國公。</p>
<p class="em2" id="p49"><a class="gg-link" href="#p49" onclick="return changeColor(this);"></a>承天皇帝倓，始王建寧。英毅有才略，善騎射。祿山亂，典親兵，扈車駕。度渭，百姓遮道留太子，太子使喻曰：「至尊播遷，吾可以違左右乎？」倓進說曰：「逆胡亂常，四海崩分，不因人情圖興復，雖欲從上入蜀，而散關以東非國家有。夫大孝莫若安社稷，殿下當募豪桀，趣河西，收牧馬。今防邊屯士不下十萬，而光弼、子儀全軍在河朔，與謀興復，策之上者。」廣平王亦贊之，於是議定。太子北過渭，兵仗盬惡，士氣崩沮，日數十戰。倓以驍騎數百從，每接戰，常身先，血殷袂，不告也。太子或過時未食，倓輒涕泗不自勝，三軍皆屬目。</p>
<p class="em2" id="p50"><a class="gg-link" href="#p50" onclick="return changeColor(this);"></a>至靈武，太子即帝位，議以倓為天下兵馬元帥，左右固請廣平王。帝曰：「廣平既冢嗣，安用元帥？」答曰：「太子從曰撫軍，守曰監國。元帥，撫軍也，莫宜於廣平王。」帝從之，更詔倓典親軍，以李輔國為府司馬。時張良娣有寵，與輔國交搆，欲以動皇嗣者。倓忠謇，數為帝言之，由是為良娣、輔國所譖，妄曰：「倓恨不總兵，鬱鬱有異志。」帝惑偏語，賜倓死，俄悔悟。</p>
<p class="em2" id="p51"><a class="gg-link" href="#p51" onclick="return changeColor(this);"></a>明年，廣平王收二京，使李泌獻捷。泌與帝雅素，從容語倓事，帝改容曰：「倓於艱難時實自有力，為細人間鬩，欲害其兄，我計社稷，割愛而為之所。」泌曰：「爾時臣在河西，知其詳。廣平於兄弟篤睦，至今言建寧，則嗚咽不自已。陛下此言得之讒口耳。」帝泣下曰：「事已爾，末耐何！」泌曰：「陛下嘗聞黃臺瓜乎？高宗有八子，天后所生者四人，自為行，而睿宗最幼。長曰弘，為太子，仁明孝友，后方圖臨朝，鴆殺之，而立次子賢。賢日憂惕，每侍上，不敢有言，乃作樂章，使工歌之，欲以感悟上及后。其言曰：『種瓜黃臺下，瓜熟子離離。一摘使瓜好，再摘令瓜稀。三摘尚云可，四摘抱蔓歸。』而賢終為后所斥，死黔中。陛下今一摘矣，慎無再！」帝愕然曰：「公安得是言？」是時，廣平有大功，亦為后所構，故泌因對及之，廣平遂安。及即位，追贈倓齊王。大曆三年，有詔以倓當艱難時，首定大謀，排眾議，於中興有功，乃進謚承天皇帝，以興信公主季女張為恭順皇后，冥配焉，葬順陵，祔主奉天皇帝廟，同殿異室云。</p>
<p class="em2" id="p52"><a class="gg-link" href="#p52" onclick="return changeColor(this);"></a>初，李泌請加贈倓，代宗曰：「倓性忠孝，而困於讒，追帝之，若何？」答曰：「開元中，上皇兄弟皆贈太子。」帝曰：「是特祖宗友愛耳，豈若倓有功乎？」於是追帝號。遣使迎喪彭原，既至城門，喪輴不動。帝謂泌曰：「豈有恨邪？卿往祭之，以白朕意。且卿及知倓艱難定策者。」泌為挽詞二解，追述倓志，命挽士唱，泌因進酹，輴乃行，觀者皆為垂泣。</p>
<p class="em2" id="p53"><a class="gg-link" href="#p53" onclick="return changeColor(this);"></a>衛王泌，始王西平。蚤薨。寶應元年五月，與鄆王同追封。</p>
<p class="em2" id="p54"><a class="gg-link" href="#p54" onclick="return changeColor(this);"></a>彭王僅，始王新城，進封彭。史思明陷河、洛，人心震騷，群臣請以諸王臨統方鎮兵，遙相維壓。於是詔僅充河西節度，兗王北庭，涇王隴右，杞王陝西，興王鳳翔，並為大使。是歲僅薨。子鎮為常山郡王。</p>
<p class="em2" id="p55"><a class="gg-link" href="#p55" onclick="return changeColor(this);"></a>兗王僩，始王潁川，進王兗。寶應元年薨。</p>
<p class="em2" id="p56"><a class="gg-link" href="#p56" onclick="return changeColor(this);"></a>涇王侹，始王東陽，進王涇。興元元年薨。</p>
<p class="em2" id="p57"><a class="gg-link" href="#p57" onclick="return changeColor(this);"></a>鄆王榮，始王靈昌。蚤薨，追封。</p>
<p class="em2" id="p58"><a class="gg-link" href="#p58" onclick="return changeColor(this);"></a>襄王僙，至德二載始王，與杞、召、興、定四王同封。貞元七年薨。子宣為伊吾郡王，寀樂安王。宣裔孫熅。</p>
<p class="em2" id="p59"><a class="gg-link" href="#p59" onclick="return changeColor(this);"></a>熅，性謹柔，材無過人者。光啟二年，田令孜逼僖宗幸興元，邠寧節度使朱玫以五千騎追乘輿不及。熅以疾不能從，玫劫之，駐鳳翔，得臺省官百餘，乃脅宰相蕭遘等率群臣盟石鼻驛，奉熅為嗣襄王，監軍國事，因還京師，即封拜官屬。初，遘執不可，於是罷遘，而玫自為侍中，號令己出。以裴澈為門下侍郎，鄭昌圖中書侍郎，皆平章事。遣柳陟等十餘人分諭天下嗣襄王所以監國意，皆得進官。玫又脅太子太師裴璩等奉牋勸進，熅五讓乃即位，改元建貞，尊僖宗為太上元皇聖帝。河中節度使王重榮率諸藩貢奉，歸者十八九，而蔡州秦宗權自僭號，惟太原李克用不從。時帝遣使喻重榮、克用，故二人聽命。樞密使楊復恭等傳檄三輔，募能斬玫者，以邠寧節度畀之。其偽將王行瑜自鳳州入京師殺玫，而熅與澈、昌圖并官屬奔東渭橋。重榮紿使迎之，熅與官屬別，且泣曰：「朕見重榮，當令備所服迓公等。」至蒲，執殺之，因械澈等于獄，誅殺偽官，函熅首至行在所。熅即偽位凡九月敗。始，熅首至，群臣白帝御興元南門受之，百官稱賀。太常博士殷盈孫奏言：「禮，公族有罪，有司曰：『某之罪在大辟。』君曰：『赦之。』如是者三，走出，致刑焉，君為素服不舉者三日。今熅皇族，以不能固節，迫脅至此，宜廢為庶人，絕屬籍，葬以庶人禮。大捷之慶，須朱玫首至乃賀。」詔可。</p>
<p class="em2" id="p60"><a class="gg-link" href="#p60" onclick="return changeColor(this);"></a>杞王倕，貞元十四年薨。</p>
<p class="em2" id="p61"><a class="gg-link" href="#p61" onclick="return changeColor(this);"></a>召王偲，元和元年薨。</p>
<p class="em2" id="p62"><a class="gg-link" href="#p62" onclick="return changeColor(this);"></a>恭懿太子佋，始封興王。上元元年薨。佋生，后方專愛，帝最憐之。后數撼儲嫡，欲以佋嗣，會薨，計塞。是夕，帝及后夢佋辭決流涕去，帝鯁悵，故冊贈皇太子。</p>
<p class="em2" id="p63"><a class="gg-link" href="#p63" onclick="return changeColor(this);"></a>定王侗，寶應初薨。</p>
<p class="em2" id="p64"><a class="gg-link" href="#p64" onclick="return changeColor(this);"></a>代宗二十子：睿真皇后生德宗皇帝，崔妃生邈，貞懿皇后生迥；十七王，史亡其母之氏、位。</p>
<p class="em2" id="p65"><a class="gg-link" href="#p65" onclick="return changeColor(this);"></a>昭靖太子邈，好學，以賢聞。上元二年始王益昌。帝即位，寶應元年進王鄭，與韓王同封。淄青牙將李懷玉逐其帥侯希逸，詔邈為平盧淄青節度大使，以懷玉知留後。大曆初，代皇太子為天下兵馬元帥。八年薨，遂罷元帥府。</p>
<p class="em2" id="p66"><a class="gg-link" href="#p66" onclick="return changeColor(this);"></a>均王遐，早薨。貞元八年追封。</p>
<p class="em2" id="p67"><a class="gg-link" href="#p67" onclick="return changeColor(this);"></a>睦王述。大曆十年，田承嗣不臣，而昭靖夭，無彊王，帝乃悉王諸子，領諸鎮軍，威天下。於是以述為睦王，領嶺南節度，逾郴王、渭北鄜坊節度，迥韓王、汴宋節度，造忻王、昭義節度，皆為大使；連為恩王，遘鄜王，暹韶王，遇端王，遹循王，通恭王，逵原王，逸雅王，並開府儀同三司，然不出閤。</p>
<p class="em2" id="p68"><a class="gg-link" href="#p68" onclick="return changeColor(this);"></a>德宗建中初，周天下訪太后所在，述於諸王最長，故拜奉迎太后使，以工部尚書喬琳副之。貞元七年薨。</p>
<p class="em2" id="p69"><a class="gg-link" href="#p69" onclick="return changeColor(this);"></a>丹王逾，始王郴，建中四年，與簡王同徙封。元和十五年薨。</p>
<p class="em2" id="p70"><a class="gg-link" href="#p70" onclick="return changeColor(this);"></a>恩王連，元和十二年薨。</p>
<p class="em2" id="p71"><a class="gg-link" href="#p71" onclick="return changeColor(this);"></a>韓王迥，始王延慶郡，以母寵，故與鄭王先徙封。貞元十二年薨。</p>
<p class="em2" id="p72"><a class="gg-link" href="#p72" onclick="return changeColor(this);"></a>簡王遘，始王鄜，徙封簡。元和四年薨。</p>
<p class="em2" id="p73"><a class="gg-link" href="#p73" onclick="return changeColor(this);"></a>益王迺，大曆十四年始王。亡薨年。</p>
<p class="em2" id="p74"><a class="gg-link" href="#p74" onclick="return changeColor(this);"></a>隋王迅，興元元年薨。</p>
<p class="em2" id="p75"><a class="gg-link" href="#p75" onclick="return changeColor(this);"></a>荊王選，蚤薨，建中二年追王。</p>
<p class="em2" id="p76"><a class="gg-link" href="#p76" onclick="return changeColor(this);"></a>蜀王遡，本名遂，大曆十四年始王，建中二年改今名。</p>
<p class="em2" id="p77"><a class="gg-link" href="#p77" onclick="return changeColor(this);"></a>忻王造，元和六年薨。</p>
<p class="em2" id="p78"><a class="gg-link" href="#p78" onclick="return changeColor(this);"></a>韶王暹，貞元十二年薨。</p>
<p class="em2" id="p79"><a class="gg-link" href="#p79" onclick="return changeColor(this);"></a>嘉王運，貞元十七年薨。</p>
<p class="em2" id="p80"><a class="gg-link" href="#p80" onclick="return changeColor(this);"></a>端王遇，貞元七年薨。</p>
<p class="em2" id="p81"><a class="gg-link" href="#p81" onclick="return changeColor(this);"></a>循王遹，亡薨年。</p>
<p class="em2" id="p82"><a class="gg-link" href="#p82" onclick="return changeColor(this);"></a>恭王通，亡薨年。</p>
<p class="em2" id="p83"><a class="gg-link" href="#p83" onclick="return changeColor(this);"></a>原王逵，大和六年薨。</p>
<p class="em2" id="p84"><a class="gg-link" href="#p84" onclick="return changeColor(this);"></a>雅王逸，貞元十五年薨。</p>
<p class="em2" id="p85"><a class="gg-link" href="#p85" onclick="return changeColor(this);"></a>德宗十一子：昭德皇后生順宗皇帝，帝取昭靖太子子誼為第一子，又取順宗子謜為第六子；餘八王，史亡其母之氏、位。</p>
<p class="em2" id="p86"><a class="gg-link" href="#p86" onclick="return changeColor(this);"></a>舒王誼，初名謨。帝愛其幼，取為子。大曆十四年始王舒，與通、虔、肅、資四王同封。拜開府儀同三司，詔有司給奉稍，俄以軍興罷。謨於諸王最長，帝欲試以事，故拜涇原節度大使。時尚父郭子儀病篤，帝臨軒遣謨持詔往視。謨冠遠游冠，御絳袍，乘象輅四馬，飛龍士三百，國府官皆褲褶以從。子儀手叩頭謝恩。謨宣詔已，乃易服勞問還。</p>
<p class="em2" id="p87"><a class="gg-link" href="#p87" onclick="return changeColor(this);"></a>於是，李希烈反，招討使李勉戰不勝，奔宋州，朝廷大震。乃拜謨揚州大都督、荊襄江西沔鄂節度使、諸軍行營兵馬都元帥。改名誼。軍中以哥舒翰由元帥敗，而王所封同之，帝乃使徙王普。以兵部侍郎蕭復為統軍長史，湖南觀察使孔巢父為行軍左司馬，山南東道節度行軍司馬樊澤為右，刑部員外郎劉從一、侍御史韋儹為判官，兵部員外郎高參掌書記，右金吾大將軍渾瑊為中軍虞候，江西節度使嗣曹王皋為前軍兵馬使，鄂岳團練使李兼副之，山南東道節度使賈耽為中軍兵馬使，荊南節度使張伯儀為後軍兵馬使，左神武軍使王价、左衛將軍高承謙、檢校太子詹事郭曙、檢校右庶子常愿為押衙。未及行，涇原兵反，誼從帝出奉天。朱泚攻城，誼晝夜傳勞諸軍不解帶。帝還京師，復故封揚州大都督如故。永貞元年薨。</p>
<p class="em2" id="p88"><a class="gg-link" href="#p88" onclick="return changeColor(this);"></a>通王諶，始王，拜開府儀同三司。貞元九年，領宣武節度大使，以李萬榮為留後，二年徙河東，以李說為留後，皆不出閤。</p>
<p class="em2" id="p89"><a class="gg-link" href="#p89" onclick="return changeColor(this);"></a>虔王諒，以王拜開府儀同三司。貞元二年，領蔡州節度大使，以吳少誠為留後；十年，徙節朔方靈鹽，以李欒為留後；明年，領橫海，又徙徐州，以程懷信、張愔為留後。不出閤。</p>
<p class="em2" id="p90"><a class="gg-link" href="#p90" onclick="return changeColor(this);"></a>肅王詳，資秀異，帝愛之。建中二年薨，甫四歲。帝欲用浮屠說，塔而不墳，禮儀判官李岧諫非禮，乃止。詔贈揚州大都督。</p>
<p class="em2" id="p91"><a class="gg-link" href="#p91" onclick="return changeColor(this);"></a>文敬太子謜，見愛於帝，命為子。貞元初，先諸王王邕。歷義武、昭義二軍節度大使，以張茂昭、王虔休為留後，不出閤。十五年薨，年十八，追贈及謚。葬日，群臣以位而哭通化門外。陵及廟置令、丞云。</p>
<p class="em2" id="p92"><a class="gg-link" href="#p92" onclick="return changeColor(this);"></a>資王謙，亡薨年。</p>
<p class="em2" id="p93"><a class="gg-link" href="#p93" onclick="return changeColor(this);"></a>代王諲，始王縉雲郡。蚤薨，建中二年追王。</p>
<p class="em2" id="p94"><a class="gg-link" href="#p94" onclick="return changeColor(this);"></a>昭王誡，貞元二十一年始王。亡薨年。</p>
<p class="em2" id="p95"><a class="gg-link" href="#p95" onclick="return changeColor(this);"></a>欽王諤，順宗即位，與珍王同封。亡薨年。</p>
<p class="em2" id="p96"><a class="gg-link" href="#p96" onclick="return changeColor(this);"></a>珍王諴，大和六年薨。</p>
<p class="em2" id="p97"><a class="gg-link" href="#p97" onclick="return changeColor(this);"></a>順宗二十七子：莊憲皇后生憲宗皇帝及綰，張昭訓生經，趙昭儀生結，王昭儀生總、約、緄；餘二十王，史亡母之氏、位，四王蚤薨，亡官謚。</p>
<p class="em2" id="p98"><a class="gg-link" href="#p98" onclick="return changeColor(this);"></a>郯王經，本名渙。貞元四年，始王建康郡，與廣陵、洋川、臨淮、弘農、漢東、晉陵、高平、雲安、宣城、德陽、河東、洛交十二王同封。二十一年，又與均、漵、莒、密、郇、邵、宋、集、冀、和、衡、欽、會、珍、福、撫、岳、袁、桂、翼二十王皆進王。王二十九年，大和八年薨。</p>
<p class="em2" id="p99"><a class="gg-link" href="#p99" onclick="return changeColor(this);"></a>均王緯，初名沔。王洋川，後進王。王三十三年，開成二年薨。</p>
<p class="em2" id="p100"><a class="gg-link" href="#p100" onclick="return changeColor(this);"></a>漵王縱，初名洵。王臨淮，後進王。王三十二年，開成元年薨。</p>
<p class="em2" id="p101"><a class="gg-link" href="#p101" onclick="return changeColor(this);"></a>莒王紓，初名浼。為祕書監。王弘農，後進王。王二十九年，大和八年薨。</p>
<p class="em2" id="p102"><a class="gg-link" href="#p102" onclick="return changeColor(this);"></a>密王綢，初名泳。王漢東，後進王。王三年，元和二年薨。</p>
<p class="em2" id="p103"><a class="gg-link" href="#p103" onclick="return changeColor(this);"></a>郇王總，初名湜。授少府監。王晉陵，後進王。王四年，元和三年薨。</p>
<p class="em2" id="p104"><a class="gg-link" href="#p104" onclick="return changeColor(this);"></a>邵王約，初名漵。為國子祭酒。王高平，進王。王二年，元和元年薨。</p>
<p class="em2" id="p105"><a class="gg-link" href="#p105" onclick="return changeColor(this);"></a>宋王結，初名滋。王雲安，進王。王十八年，長慶二年薨。</p>
<p class="em2" id="p106"><a class="gg-link" href="#p106" onclick="return changeColor(this);"></a>集王緗，初名淮。王宣城，進王。王十八年，長慶二年薨。</p>
<p class="em2" id="p107"><a class="gg-link" href="#p107" onclick="return changeColor(this);"></a>冀王絿，初名湑。為太常卿。王德陽，進王。王三十年，大和九年薨。</p>
<p class="em2" id="p108"><a class="gg-link" href="#p108" onclick="return changeColor(this);"></a>和王綺，初名浥。王河東，進王。王二十八年，大和七年薨。</p>
<p class="em2" id="p109"><a class="gg-link" href="#p109" onclick="return changeColor(this);"></a>衡王絢，王二十二年，寶曆二年薨。</p>
<p class="em2" id="p110"><a class="gg-link" href="#p110" onclick="return changeColor(this);"></a>會王纁，王六年，元和五年薨。</p>
<p class="em2" id="p111"><a class="gg-link" href="#p111" onclick="return changeColor(this);"></a>福王綰，歷魏博節度大使。咸通元年，進拜司空。王五十七年，咸通二年薨。</p>
<p class="em2" id="p112"><a class="gg-link" href="#p112" onclick="return changeColor(this);"></a>珍王繕，初名況。王洛交，後進王。亡薨年。</p>
<p class="em2" id="p113"><a class="gg-link" href="#p113" onclick="return changeColor(this);"></a>撫王紘，咸通初，歷司空，又進司徒、太尉。王七十三年，乾符三年薨。</p>
<p class="em2" id="p114"><a class="gg-link" href="#p114" onclick="return changeColor(this);"></a>岳王緄，王二十三年，大和二年薨。</p>
<p class="em2" id="p115"><a class="gg-link" href="#p115" onclick="return changeColor(this);"></a>袁王紳，王五十六年，咸通元年薨。</p>
<p class="em2" id="p116"><a class="gg-link" href="#p116" onclick="return changeColor(this);"></a>桂王綸，王十年，元和九年薨。</p>
<p class="em2" id="p117"><a class="gg-link" href="#p117" onclick="return changeColor(this);"></a>翼王綽，王五十八年，咸通三年薨。</p>
<p class="em2" id="p118"><a class="gg-link" href="#p118" onclick="return changeColor(this);"></a>蘄王緝，王六年，咸通八年薨。</p>
<p class="em2" id="p119"><a class="gg-link" href="#p119" onclick="return changeColor(this);"></a>欽王績，亡薨年。</p>
<p class="em2" id="p120"><a class="gg-link" href="#p120" onclick="return changeColor(this);"></a>憲宗二十子：紀美人生寧，懿安皇后生穆宗皇帝，孝明皇后生宣宗皇帝；餘十七王，皆後宮所生，史逸其母之號、氏。</p>
<p class="em2" id="p121"><a class="gg-link" href="#p121" onclick="return changeColor(this);"></a>惠昭太子寧，貞元二十一年，始王平原，與同安、彭城、高密、文安四王同封。帝即位，進王鄧，與澧、深、洋、絳四王同封。</p>
<p class="em2" id="p122"><a class="gg-link" href="#p122" onclick="return changeColor(this);"></a>於是國嗣未立，李絳等建言：「聖人以天下為大器，知一人不可獨化，四海不可無本，故建太子以自副，然後人心定，宗祏安，有國不易之常道。陛下受命四年，而冢子未建，是開窺覦之端，乖慎重之義，非所以承列聖，示萬世。」帝曰：「善。」以寧為皇太子，更名宙，前以制示絳等。未幾，復初名。冊禮用孟夏，雨，不克，改用孟秋，亦雨，冬十月克行禮。明年薨，年十九。</p>
<p class="em2" id="p123"><a class="gg-link" href="#p123" onclick="return changeColor(this);"></a>澧王惲，始王同安，後進王。惠昭之喪，吐突承璀議復立儲副，意屬惲，帝自以穆宗為太子。帝崩之夕，承璀死，王被殺，祕不發喪，久之以告，廢朝三日。三子：曰漢，王東陽郡；曰源，安陸；曰演，臨安。</p>
<p class="em2" id="p124"><a class="gg-link" href="#p124" onclick="return changeColor(this);"></a>初，惲名寬，深王察，洋王寰，絳王寮，建王審，元和七年，並改今名。</p>
<p class="em2" id="p125"><a class="gg-link" href="#p125" onclick="return changeColor(this);"></a>深王悰。始王彭城郡，進王深。子潭王河內，淑吳興。</p>
<p class="em2" id="p126"><a class="gg-link" href="#p126" onclick="return changeColor(this);"></a>洋王忻，始王高密，進王洋。大和二年薨。子沛王潁川郡。</p>
<p class="em2" id="p127"><a class="gg-link" href="#p127" onclick="return changeColor(this);"></a>絳王悟，始王文安，進王。敬宗崩，蘇佐明等矯詔以王領軍國事。王守澄等立文宗，王見殺。二子：洙王新安，滂高平。</p>
<p class="em2" id="p128"><a class="gg-link" href="#p128" onclick="return changeColor(this);"></a>建王恪，元和元年始封。時淄青節度使李師古死，其弟師道丐符節，故詔恪為鄆州大都督、平盧軍淄青等州節度大使，以師道為留後，然不出閤。長慶元年薨，無嗣。</p>
<p class="em2" id="p129"><a class="gg-link" href="#p129" onclick="return changeColor(this);"></a>鄜王憬，長慶元年始王，與瓊、沔、婺、茂、淄、衢、澶七王同封。開成四年薨。子溥平陽郡王。</p>
<p class="em2" id="p130"><a class="gg-link" href="#p130" onclick="return changeColor(this);"></a>瓊王悅，子津河間郡王。</p>
<p class="em2" id="p131"><a class="gg-link" href="#p131" onclick="return changeColor(this);"></a>沔王恂，子瀛晉陵郡王。</p>
<p class="em2" id="p132"><a class="gg-link" href="#p132" onclick="return changeColor(this);"></a>婺王懌，子清新平郡王。</p>
<p class="em2" id="p133"><a class="gg-link" href="#p133" onclick="return changeColor(this);"></a>茂王愔，子潓武功郡王。</p>
<p class="em2" id="p134"><a class="gg-link" href="#p134" onclick="return changeColor(this);"></a>淄王恊，開成元年薨。子澣許昌郡王，渙馮翊郡王。</p>
<p class="em2" id="p135"><a class="gg-link" href="#p135" onclick="return changeColor(this);"></a>衢王憺<span class="jiaozhusup">「衢」，各本原作「衡」，本書卷八及舊書卷一六穆宗紀、冊府卷二六五、通鑑卷二四一和本卷上文均作「衢」，據改。</span>，子涉晉平郡王。</p>
<p class="em2" id="p136"><a class="gg-link" href="#p136" onclick="return changeColor(this);"></a>澶王𦲂，子濘鴈門郡王。</p>
<p class="em2" id="p137"><a class="gg-link" href="#p137" onclick="return changeColor(this);"></a>棣王惴，大中六年始王，與彭、信二王同封。咸通三年薨，無嗣。</p>
<p class="em2" id="p138"><a class="gg-link" href="#p138" onclick="return changeColor(this);"></a>彭王惕，乾寧中，韓建殺之石隄谷。無嗣。</p>
<p class="em2" id="p139"><a class="gg-link" href="#p139" onclick="return changeColor(this);"></a>信王俈，咸通八年薨，無嗣。</p>
<p class="em2" id="p140"><a class="gg-link" href="#p140" onclick="return changeColor(this);"></a>榮王翧，咸通三年始王。廣明初，拜司空。子令平嗣王。</p>
<p class="em2" id="p141"><a class="gg-link" href="#p141" onclick="return changeColor(this);"></a>凡八王，史失其薨年。</p>
<p class="em2" id="p142"><a class="gg-link" href="#p142" onclick="return changeColor(this);"></a>穆宗五子：恭僖皇后生敬宗皇帝，貞獻皇后生文宗皇帝，宣懿皇后生武宗皇帝；餘二王，亡其母之氏、位。</p>
<p class="em2" id="p143"><a class="gg-link" href="#p143" onclick="return changeColor(this);"></a>懷懿太子湊，少雅裕，有尋矩。長慶元年始王漳，與安王同封。</p>
<p class="em2" id="p144"><a class="gg-link" href="#p144" onclick="return changeColor(this);"></a>文宗即位，疾王守澄顓很，引支黨橈國，謀盡誅之，密引宰相宋申錫使為計。守澄客鄭注伺知之，以告，乃謀先事殺申錫。又以王賢，有中外望，因欲株聯大臣族夷之。乃令神策虞候豆盧著上飛變，且言：「宮史晏敬則、朱訓與申錫昵吏王師文圖不軌，訓嘗言上多疾，太子幼，若兄終弟及，必漳王立。申錫陰以金幣進王，而王亦以珍服厚答。」即捕訓等繫神策獄，榜掠定其辭。諫官群伏閤極言，出獄牒付外雜治。注等懼事洩，乃請下詔貶王。帝未之悟，因黜湊為巢縣公，時大和五年也。命中人持詔即賜，且慰曰：「國法當爾，無它憂！」八年薨，贈齊王。注後以罪誅，帝哀湊被讒死不自明，開成三年追贈。</p>
<p class="em2" id="p145"><a class="gg-link" href="#p145" onclick="return changeColor(this);"></a>安王溶。初，楊賢妃得寵於文宗，晚稍多疾，妃陰請以王為嗣，密為自安地。帝與宰相李玨謀，玨謂不可，乃止。及帝崩，仇士良立武宗，欲重己功，即擿溶嘗欲以為太子事，殺之。</p>
<p class="em2" id="p146"><a class="gg-link" href="#p146" onclick="return changeColor(this);"></a>敬宗五子：妃郭氏生普，餘四王，亡母之氏、位。</p>
<p class="em2" id="p147"><a class="gg-link" href="#p147" onclick="return changeColor(this);"></a>悼懷太子普，姿性韶悟。寶曆元年始王晉。文宗愛之若己子，嘗欲為嗣。大和二年薨，帝惻念不能已，故贈卹加焉。</p>
<p class="em2" id="p148"><a class="gg-link" href="#p148" onclick="return changeColor(this);"></a>敬宗第二子休復，文宗開成二年封梁王，第三子執中為襄王，第四子言揚為紀王，第五子成美為陳王。執中子寀為樂平郡王。</p>
<p class="em2" id="p149"><a class="gg-link" href="#p149" onclick="return changeColor(this);"></a>陳王成美。初，文宗以莊恪薨，大臣數請建東宮，開成四年，帝乃立成美為皇太子，典冊未具而帝崩，仇士良立武宗，殺之於邸。子儼王宣城郡。</p>
<p class="em2" id="p150"><a class="gg-link" href="#p150" onclick="return changeColor(this);"></a>文宗二子：王德妃生永，後宮生宗儉。</p>
<p class="em2" id="p151"><a class="gg-link" href="#p151" onclick="return changeColor(this);"></a>莊恪太子永，大和四年始王魯。帝以王幼，宜得賢輔，因召見傅和元亮。元亮以卒史進，有所問，不能答。帝責謂宰相：「王可教，官屬應任士大夫賢者，寧元亮比邪！」於是劇選戶部侍郎庾敬休兼王傅，太常卿鄭肅兼長史，戶部郎中李踐方兼司馬。六年，遂立為皇太子。帝承寶曆荒怠，身勤儉率天下，謂晉王生謹敏，欲引為嗣，會蚤夭，故久不議東宮事。及太子立，天下屬心焉。</p>
<p class="em2" id="p152"><a class="gg-link" href="#p152" onclick="return changeColor(this);"></a>開成三年，詔宮臣詣崇明門謁朔望，侍讀偶日入對。太子稍事燕豫，不能壹循法，保傅戒告，憖不納。又母愛弛，楊賢妃方幸，數譖之。帝它日震怒，御延英，引見群臣，詔曰：「太子多過失，不可屬天下，其議廢之。」群臣頓首言：「太子春秋盛，雖有過，尚可改。且天下本，不可輕動，惟陛下幸赦。」御史中丞狄兼謨流涕固爭，帝未決，罷。群臣又連章論救，意稍釋，詔太子還少陽院，以中人護視，誅倖昵數十人，敕侍讀竇宗直、周敬復詣院授經。然太子終不能自白其讒，而行己亦不加脩也。是年暴薨，帝悔之。</p>
<p class="em2" id="p153"><a class="gg-link" href="#p153" onclick="return changeColor(this);"></a>明年，下詔以陳王為太子，置酒殿中。有俳兒緣橦，父畏其顛，環走橦下。帝感動，謂左右曰：「朕有天下，返不能全一兒乎！」因泣下。即取坊工劉楚才等數人付京兆榜殺之，及禁中女倡十人斃永巷，皆短毀太子者。宰相楊嗣復等不及知，因言：「楚才等罪當誅，京兆殺之，不覆奏，敢以請。」翌日，詔京兆後有決死敕不覆者，亦許如故事以聞。</p>
<p class="em2" id="p154"><a class="gg-link" href="#p154" onclick="return changeColor(this);"></a>蔣王宗儉，開成二年始王。亡薨年。</p>
<p class="em2" id="p155"><a class="gg-link" href="#p155" onclick="return changeColor(this);"></a>武宗五子，其母氏、位皆不傳。</p>
<p class="em2" id="p156"><a class="gg-link" href="#p156" onclick="return changeColor(this);"></a>杞王峻，開成五年始王；</p>
<p class="em2" id="p157"><a class="gg-link" href="#p157" onclick="return changeColor(this);"></a>益王峴，會昌二年始王，與兗、德、昌三王同封；</p>
<p class="em2" id="p158"><a class="gg-link" href="#p158" onclick="return changeColor(this);"></a>兗王岐；</p>
<p class="em2" id="p159"><a class="gg-link" href="#p159" onclick="return changeColor(this);"></a>德王嶧；</p>
<p class="em2" id="p160"><a class="gg-link" href="#p160" onclick="return changeColor(this);"></a>昌王嵯：並逸其薨年。</p>
<p class="em2" id="p161"><a class="gg-link" href="#p161" onclick="return changeColor(this);"></a>宣宗十一子：元昭太后生懿宗皇帝，餘皆亡其母之氏、位。</p>
<p class="em2" id="p162"><a class="gg-link" href="#p162" onclick="return changeColor(this);"></a>靖懷太子渼，會昌六年始王雍，與夔、慶二王同封。大中六年薨，有詔追冊。</p>
<p class="em2" id="p163"><a class="gg-link" href="#p163" onclick="return changeColor(this);"></a>雅王涇，大中元年始王。亡薨年。</p>
<p class="em2" id="p164"><a class="gg-link" href="#p164" onclick="return changeColor(this);"></a>通王滋，會昌六年始王夔，與慶王沂同封。帝初詔鄆王居十六宅，餘五王處大明宮內院，以諫議大夫鄭漳、兵部郎中李鄴為侍讀，五日一謁乾符門，為王授經。鄆王立為懿宗，乃罷。滋徙王。</p>
<p class="em2" id="p165"><a class="gg-link" href="#p165" onclick="return changeColor(this);"></a>昭宗乾寧三年，領侍衛諸軍。是時，誅王行瑜，而李茂貞怨，以兵入覲，詔滋與諸王分統安聖、奉宸、保寧、安化軍衛京師。天子將狩太原，韓建道迎之，留次華州。建畏王等有兵，遣人上急變，告諸王欲殺建，脅帝幸河中。帝驚，召建諭之，稱疾不肯入。敕滋與睦王、濟王、韶王、彭王、韓王、沂王、陳王謁建自解，建留軍中，奏言：「中外異體，臣不可以私見。」又言：「晉八王擅權，卒敗王下。請歸十六宅，悉罷所領兵。」帝不許。建以兵環行在，請誅大將李筠。帝懼，斬筠以謝。建盡逐衛兵，自是天子孤弱矣。</p>
<p class="em2" id="p166"><a class="gg-link" href="#p166" onclick="return changeColor(this);"></a>初，帝使嗣延王戒丕、嗣丹王允往見李克用，二王還，建惡之；又嗣覃王嘗督軍伐茂貞，於是劾奏：「比歲兵纏近輔，諸王階其禍，使乘輿越在下藩，不得安，臣巳請解其兵。今延、覃、丹三王尚陰計以危國，請誅之。」帝曰：「渠至是邪？」後三日，與劉季述矯詔以兵攻十六宅。諸王被髮乘垣走，或升屋極號曰：「帝救我！」建乃將十一王并其屬至石隄谷殺之，徐以謀反聞，天下冤之。濟、韶、彭、韓、沂、陳、延、覃、丹九王，史逸其系冑云。</p>
<p class="em2" id="p167"><a class="gg-link" href="#p167" onclick="return changeColor(this);"></a>慶王沂，大中十四年薨。</p>
<p class="em2" id="p168"><a class="gg-link" href="#p168" onclick="return changeColor(this);"></a>濮王澤，大中二年始王。亡薨年。</p>
<p class="em2" id="p169"><a class="gg-link" href="#p169" onclick="return changeColor(this);"></a>鄂王潤，大中五年始王。乾符三年薨。</p>
<p class="em2" id="p170"><a class="gg-link" href="#p170" onclick="return changeColor(this);"></a>懷王洽，大中八年與昭、康二王同封。亡薨年。</p>
<p class="em2" id="p171"><a class="gg-link" href="#p171" onclick="return changeColor(this);"></a>昭王汭，乾符三年薨。</p>
<p class="em2" id="p172"><a class="gg-link" href="#p172" onclick="return changeColor(this);"></a>康王汶，乾符四年薨。</p>
<p class="em2" id="p173"><a class="gg-link" href="#p173" onclick="return changeColor(this);"></a>廣王澭，大中十一年始王，與衛王同封。乾符四年薨。</p>
<p class="em2" id="p174"><a class="gg-link" href="#p174" onclick="return changeColor(this);"></a>衛王灌，大中十四年薨。</p>
<p class="em2" id="p175"><a class="gg-link" href="#p175" onclick="return changeColor(this);"></a>懿宗八子：惠安皇后生僖宗皇帝，恭憲皇后生昭宗皇帝，餘六王亡其母氏、位。</p>
<p class="em2" id="p176"><a class="gg-link" href="#p176" onclick="return changeColor(this);"></a>魏王佾，咸通三年始王，與涼、蜀二王同封。</p>
<p class="em2" id="p177"><a class="gg-link" href="#p177" onclick="return changeColor(this);"></a>涼王侹，乾符六年薨。</p>
<p class="em2" id="p178"><a class="gg-link" href="#p178" onclick="return changeColor(this);"></a>蜀王佶。</p>
<p class="em2" id="p179"><a class="gg-link" href="#p179" onclick="return changeColor(this);"></a>威王侃，咸通六年始王郢，十年徙王。</p>
<p class="em2" id="p180"><a class="gg-link" href="#p180" onclick="return changeColor(this);"></a>吉王保，咸通十三年始王，與睦王同封。王於兄弟為最賢。始，僖宗崩，王最長，將立之，楊復恭獨議以昭宗嗣。乾寧元年，李茂貞等以兵入京師，謀廢帝立王，會李克用以兵逐行瑜，乃止。</p>
<p class="em2" id="p181"><a class="gg-link" href="#p181" onclick="return changeColor(this);"></a>恭哀太子倚，初封睦王。為劉季述所殺，天復初追贈。</p>
<p class="em2" id="p182"><a class="gg-link" href="#p182" onclick="return changeColor(this);"></a>僖宗二子，史失其母氏、位。</p>
<p class="em2" id="p183"><a class="gg-link" href="#p183" onclick="return changeColor(this);"></a>建王震，中和元年始王；</p>
<p class="em2" id="p184"><a class="gg-link" href="#p184" onclick="return changeColor(this);"></a>益王陞，光啟三年始王：並亡薨年。</p>
<p class="em2" id="p185"><a class="gg-link" href="#p185" onclick="return changeColor(this);"></a>昭宗十七子：積善皇后生裕及哀皇帝，餘皆失母之氏、位。</p>
<p class="em2" id="p186"><a class="gg-link" href="#p186" onclick="return changeColor(this);"></a>德王裕，大順二年始王。帝幸華州，韓建已奪諸王兵，不自安，乃請王皇子之未王者，既又殺諸王，因請立裕為皇太子，釋言於四方，時乾寧四年也。劉季述等幽帝東內，奉裕即皇帝位。季述誅，裕匿右軍，或請殺之，帝曰：「太子沖孺，賊彊立之，且何罪？」詔還少陽院，復為王。</p>
<p class="em2" id="p187"><a class="gg-link" href="#p187" onclick="return changeColor(this);"></a>朱全忠自鳳翔還，見王春秋盛，標宇軒秀，忌之，密語崔胤曰：「王既竊帝矣，大義滅親，渠可留？公任宰相，盍啟之？」胤從容言如全忠意，帝不許。他日，以語全忠，全忠曰：「此國大事，臣安敢與？此必胤賣臣也。」乃免。帝遷洛，它日謂蔣玄暉曰：「德王，朕愛子，全忠奈何欲殺之？」言已泣下，自齧指流血。玄暉即擿語全忠，全忠恚。帝被弒，玄暉置酒邀諸王九曲池，飲酣，皆殺之，投尸水中。</p>
<p class="em2" id="p188"><a class="gg-link" href="#p188" onclick="return changeColor(this);"></a>棣王祤，乾寧元年始王，與虔、沂、遂三王同封。</p>
<p class="em2" id="p189"><a class="gg-link" href="#p189" onclick="return changeColor(this);"></a>虔王禊。</p>
<p class="em2" id="p190"><a class="gg-link" href="#p190" onclick="return changeColor(this);"></a>沂王禋。</p>
<p class="em2" id="p191"><a class="gg-link" href="#p191" onclick="return changeColor(this);"></a>遂王禕。</p>
<p class="em2" id="p192"><a class="gg-link" href="#p192" onclick="return changeColor(this);"></a>景王祕，乾寧四年始王，與祁王同封。</p>
<p class="em2" id="p193"><a class="gg-link" href="#p193" onclick="return changeColor(this);"></a>祁王祺。</p>
<p class="em2" id="p194"><a class="gg-link" href="#p194" onclick="return changeColor(this);"></a>雅王禛，光化元年始王，與瓊王同封。</p>
<p class="em2" id="p195"><a class="gg-link" href="#p195" onclick="return changeColor(this);"></a>瓊王祥。</p>
<p class="em2" id="p196"><a class="gg-link" href="#p196" onclick="return changeColor(this);"></a>端王禎，天祐元年始王，與豐、和、登、嘉四王同封。</p>
<p class="em2" id="p197"><a class="gg-link" href="#p197" onclick="return changeColor(this);"></a>豐王祁。</p>
<p class="em2" id="p198"><a class="gg-link" href="#p198" onclick="return changeColor(this);"></a>和王福。</p>
<p class="em2" id="p199"><a class="gg-link" href="#p199" onclick="return changeColor(this);"></a>登王禧。</p>
<p class="em2" id="p200"><a class="gg-link" href="#p200" onclick="return changeColor(this);"></a>嘉王祜。</p>
<p class="em2" id="p201"><a class="gg-link" href="#p201" onclick="return changeColor(this);"></a>潁王禔，天祐二年始王，與蔡王祐同封。</p>
<p class="em2" id="p202"><a class="gg-link" href="#p202" onclick="return changeColor(this);"></a>蔡王祐。</p>
<p class="em2" id="p203"><a class="gg-link" href="#p203" onclick="return changeColor(this);"></a>贊曰：唐自中葉，宗室子孫多在京師，幼者或不出閤，雖以國王之，實與匹夫不異，故無赫赫過惡，亦不能為王室軒輊，運極不還，與唐俱殫。然則曆數短長，自有底止。彼漢七國、晉八王，不得其效，愈速禍云。


</p>
</div></body></html>