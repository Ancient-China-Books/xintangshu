<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">新唐書-卷一百九十一·列傳第一百一十六·忠義上</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>列傳第一百一十六</h1><hr/></div>
<div class="section" id="title-1"><h2><strong>忠義上</strong></h2></div>
<p class="strong" id="p0"><a class="gg-link" href="#p0" onclick="return changeColor(this);"></a>夏侯端　劉感　常達　敬君弘<span class="jiazhu">【謝叔方】</span>　呂子臧<span class="jiazhu">【馬元規】</span>　王行敏<span class="jiazhu">【盧士叡　李玄通】</span>　羅士信　張道源<span class="jiazhu">【楚金】</span>　李育德<span class="jiazhu">【李公逸　張善相】</span>　高叡<span class="jiazhu">【仲舒】</span>　安金藏　王同皎<span class="jiazhu">【潛　周憬】</span>　吳保安　李憕<span class="jiazhu">【源　彭】</span>　盧弈<span class="jiazhu">【元輔】</span>　張介然<span class="jiazhu">【崔無詖】</span></p>
<p class="em2" id="p1"><a class="gg-link" href="#p1" onclick="return changeColor(this);"></a>夫有生所甚重者，身也；得輕用者，忠與義也。後身先義，仁也；身可殺，名不可死，志也。大凡捐生以趣義者，寧豫期垂名不朽而為之？雖一世成敗，亦未必濟也，要為重所與，終始一操，雖頹嵩、岱，不吾壓也。夷、齊排周存商，商不害亡，而周以興。兩人至餓死不肯屈，卒之武王蒙慚德，而夷、齊為得仁，仲尼變色言之，不敢少損焉。故忠義者，真天下之大閑歟！姦鈇逆鼎，搏人而肆其毒，然殺一義士，則四方解情，故亂臣賊子赩然疑沮而不得逞。何哉？欲所以為彼者，而為我也。義在與在，義亡與亡，故王者常推而褒之，所以砥礪生民而窒不軌也。雖然，非烈丈夫，曷克為之？彼委靡輭熟，偷生自私者，真畏人也哉！故次敘夏侯端以來凡三十三人于左方。</p>
<p class="em2" id="p2"><a class="gg-link" href="#p2" onclick="return changeColor(this);"></a>夏侯端，壽州壽春人，梁尚書左僕射詳孫也。仕隋為大理司直。高祖微時與相友，大業中討賊河東，表端為副。端邃數術，密語高祖曰：「玉床搖，帝坐不安。晉得歲，真人將興，安天下之亂者，其在公乎！但上性沈忌，內惡諸李，今金才已誅，次且取公，宜蚤為計。」帝感其言。義師興，端在河東，吏捕送長安。帝入京師，釋囚，引入臥內，擢祕書監。</p>
<p class="em2" id="p3"><a class="gg-link" href="#p3" onclick="return changeColor(this);"></a>李密之降，關東地未有所屬，端請假節招諭，乃拜大將軍，為河南道招慰使。即傳檄州縣，東薄海，南揵淮，二十餘州遣使順附。次譙州，會亳、汴二州刺史已降王世充，道塞，無所歸，計窮彷徨。麾下二千人糧盡不忍委端去，端乃殺馬宴大澤中，謂眾曰：「我奉王命，義無屈。公等有妻子，徒死無益。吾丐若首，持與賊以取富貴。」眾號泣不忍視，端亦泣，欲自刎，爭持之，乃止。行五日，餓死十四三。遇賊，眾潰，從者纔三十餘人，遂東走，擷㑾豆以食。端持節臥起，歎曰：「平生不知死地乃在此！」縱其下令去，毋俱沒。會李公逸守杞州，勒兵迎端。時河南地悉入世充，公逸感端之節，亦固守。世充遣人以淮南郡公、尚書少吏部印綬召端，解所服衣以贈。端曰：「吾，天子使，寧汙賊官邪！非持首去不可見。」即焚書及衣，因解節毛懷之，間道走宜陽，歷崖峭榛莽。比到，其下僅有在者，皆體髮癯焦，人不堪視。端入謁，自謝無功，不及危困狀。帝閔之，復拜祕書監。出為梓州刺史。散祿稟周孤窮，不為子孫計。貞觀元年卒。</p>
<p class="em2" id="p4"><a class="gg-link" href="#p4" onclick="return changeColor(this);"></a>劉感，岐州鳳泉人，後魏司徒豐生孫也。武德初，以驃騎將軍戍涇州，為薛仁杲所圍，糧盡，殺所乘馬啖士，而煮骨自飲，至和木屑以食。城垂陷，長平王叔良救之，賊乃解。與叔良出戰，為賊執，還圍涇州，令感約城中降。感紿諾，至城下大呼曰：「賊大飢，亡在朝暮，秦王數十萬眾且至，勉之無苦。」仁杲怒，執感埋其半土中，馳射之。至死，詈益甚。</p>
<p class="em2" id="p5"><a class="gg-link" href="#p5" onclick="return changeColor(this);"></a>賊平，高祖購得其尸，祭以少牢，贈瀛州刺史，爵平原郡公，封戶二千，謚忠壯。詔其子嗣封爵，賜田宅焉。</p>
<p class="em2" id="p6"><a class="gg-link" href="#p6" onclick="return changeColor(this);"></a>常達，陝州陝人。仕隋為鷹擊郎將。嘗從高祖征伐，與宋老生戰霍邑，軍敗自匿，帝意已死，久乃自歸。帝大悅，命為統軍，拜隴州刺史。</p>
<p class="em2" id="p7"><a class="gg-link" href="#p7" onclick="return changeColor(this);"></a>時薛舉方彊，達敗其子仁杲，斬首千級。舉遣將仵士政紿降，達不疑，厚加撫接。士政伺隙劫之，并其眾二千歸賊。舉指其妻謂達曰：「識皇后乎？」答曰：「彼癭老嫗，何所道？」舉奴張貴又曰「亦識我否？」達瞋目曰：「若乃奴耳。」貴忿，舉笏擊其面，達不為懾，亦拔刀逐之，趙弘安為蔽捍，乃免。仁杲平，帝見達，勞曰：「君忠節，正可求之古人。」為執士政殺之，賜達布帛三百段，以達并劉感事授史臣令狐德棻云。終隴西刺史。</p>
<p class="em2" id="p8"><a class="gg-link" href="#p8" onclick="return changeColor(this);"></a>敬君弘，絳州絳人，北齊尚書右僕射顯俊曾孫也。累功歷驃騎將軍，封黔昌侯。以屯營兵守玄武門。隱太子之死，左右解散。其車騎將軍馮立者，有材武，歎曰：「生賴其寵，死不共難，我無以見士大夫！」乃與巢王親將謝叔方率兵攻玄武門，殊死鬥。君弘挺身出，或曰：「事未可判，當按兵待變，成列而鬥可也。」不從。與中郎將呂世衡呼而進，皆戰歿。立顧其下曰：「足以報太子矣。」遂解兵走。君弘等敗，秦府兵不振。尉遲敬德擲巢王首示叔方，叔方下馬慟，亦出奔。明日自歸，太宗曰：「義士也。」置之。俄而立又至，帝讓曰：「汝離我兄弟，罪一也；殺我將士，罪二也。何所逃死？」答曰：「出身事主，當戰之日，不知其它。」因伏地悲不自勝，帝亦勞遣之。詔贈君弘左屯衛大將軍，世衡右驍衛將軍。</p>
<p class="em2" id="p9"><a class="gg-link" href="#p9" onclick="return changeColor(this);"></a>立已蒙貸，歸語人曰：「上赦吾罪，吾當以死報。」未幾，突厥犯便橋，立引數百騎與虜薄，敗之咸陽。帝喜，授廣州都督。前日牧守苛肆，為蠻夷患，故數叛。立至，不事家產，衣食弗求贏。嘗見貪泉曰：「此豈隱之所酌邪？吾雖日汲，庸易吾性哉？」遂極飲去。在職不三年，有惠愛，卒于官。</p>
<p class="em2" id="p10"><a class="gg-link" href="#p10" onclick="return changeColor(this);"></a>叔方歷伊州刺史，善治軍，戎、華愛之。累加銀青光祿大夫，徙洪、廣二州都督。卒，謚曰勤。本萬年人，從巢王征討有功，王表為屈咥真府左軍騎云<span class="jiaozhusup">「真」，舊書卷一八七上謝叔方傳及通鑑卷一九一均作「直」。通鑑胡注：「屈咥直，即驅咥直也，屬帳內府。」又「軍」，舊書同，通鑑作「車」。</span>。</p>
<p class="em2" id="p11"><a class="gg-link" href="#p11" onclick="return changeColor(this);"></a>呂子臧，蒲州河東人。剛直，健于吏。隋大業末為南陽郡丞，捕擊盜賊有功。高祖入京師，遣馬元規慰輯山南，獨子臧堅守。元規遣士諷曉，子臧殺之。及煬帝已弒，帝更使其婿薛君倩齎詔，言隋所以亡，諭子臧。子臧為故君發喪訖，即送款，就拜鄧州刺史，封南陽郡公。</p>
<p class="em2" id="p12"><a class="gg-link" href="#p12" onclick="return changeColor(this);"></a>武德初，朱粲新衄，子臧率兵與元規并力。元規軍不進，子臧曰：「乘賊新敗，上下惶沮，一戰可禽；若遷延，其眾稍集，吾食盡，致死於我，不可當也。」不納。子臧請以所部兵獨進，又不許。俄而粲得眾，復張，元規嬰城，子臧扼腕曰：「謀不見用，坐公死矣。」賊圍固。會霖雨，雉堞崩剝，或勸其降，子臧曰：「我，天子方伯，且降賊乎？」乃率麾下數百人赴敵死，城亦陷，元規死之。</p>
<p class="em2" id="p13"><a class="gg-link" href="#p13" onclick="return changeColor(this);"></a>元規，安陸人。初以隊正從帝征伐，持節下南陽，得兵萬餘，然無謀，至于敗。</p>
<p class="em2" id="p14"><a class="gg-link" href="#p14" onclick="return changeColor(this);"></a>王行敏，并州樂平人。隋末為盜長，高祖興，來降，拜潞州刺史，遷屯衛將軍。劉武周入并州，寇上黨，取長子、壺關。或言刺史郭子武懦不支，且失潞，帝遣行敏馳往。既至，與子武不協，賊圍急，儲偫空乏，眾恫懼，行敏患之。會有告子武謀反，遂斬之。州民陳正謙者，以信義稱鄉里，出粟千石濟軍，由是人自奮，賊乃去。行敏又敗竇建德兵於武陟。武德四年，督兵徇燕、趙，與劉黑闥戰歷亭，破之。既而釋甲不設備，為黑闥所掩，縛致麾下。終不屈，賊遂斬之。且死，西向跪曰：「臣之忠，惟陛下知之。」帝聞而悼惜。</p>
<p class="em2" id="p15"><a class="gg-link" href="#p15" onclick="return changeColor(this);"></a>黑闥之亂，死事者又有盧士叡、李玄通。</p>
<p class="em2" id="p16"><a class="gg-link" href="#p16" onclick="return changeColor(this);"></a>士叡客韓城。隋亂，結納英豪。高祖與之舊，及兵興，率數百人上謁汾陰，又使兄子諭降劇賊孫華，與劉弘基敗隋將桑顯和於飲馬泉。擢累右光祿大夫，為瀛州刺史。黑闥遣輕騎破其郛，拒戰半日，士見親屬係虜，乃潰。士叡為賊擒，欲使說下城堡，不從，見殺。</p>
<p class="em2" id="p17"><a class="gg-link" href="#p17" onclick="return changeColor(this);"></a>玄通，藍田人。為隋鷹揚郎將，高祖入關，率所部自歸，拜定州總管。為黑闥所破，愛其才，欲以為將。玄通曰：「吾當守節以報，烏能降志賊邪？」不聽，囚之。故吏有餉飲餽者，玄通曰：「諸君見哀，吾能一醉。」遂縱飲，謂守者曰：「吾能劍舞，可借刀。」守士與之。曲終，仰天太息曰：「大丈夫撫方面，不能保所守，尚何視息邪？」乃潰腹死。帝為流涕，擢其子伏護大將軍。</p>
<p class="em2" id="p18"><a class="gg-link" href="#p18" onclick="return changeColor(this);"></a>羅士信，齊州歷城人。隋大業時，長白山賊王薄、左才相、孟讓攻齊郡，通守張須陀率兵擊賊。士信以執衣，年十四，短而悍，請自效。須陀疑其不勝甲，少之。士信怒，被重甲，左右鞬，上馬顧眄。須陀許之。擊賊濰水上，陣纔列，執長矛馳入賊營，刺殺數人，取一級擲之，承以矛，戴而行，賊皆眙懼無敢亢。須陀乘之，大破賊。士信逐北，每殺一賊，輒劓鼻納諸懷，暨還，驗以代級。須陀歎伏，遺以所乘馬。凡戰，須陀先登，士信副，以為常。煬帝遣使圖須陀、士信陣法上內史。</p>
<p class="em2" id="p19"><a class="gg-link" href="#p19" onclick="return changeColor(this);"></a>後須陀為李密所殺，士信與裴仁基歸密，署總管，俾統所部討王世充。身被重創，見獲於世充。世充愛其才，厚遇之，與同寢食。後得密將邴元真等，故士信稍稍疏斥。士信恥與伍，率所部千餘人來降高祖，拜陝州道行軍總管，因謀世充。</p>
<p class="em2" id="p20"><a class="gg-link" href="#p20" onclick="return changeColor(this);"></a>士信行則先鋒，反則殿，有所獲，悉散戲下有功者，或脫衣解馬賜之，士以故用命。然持法嚴，至親舊無少貸，其下亦不甚附。師次洛陽，攻千金堡，有惡言詬軍，士信怒，夜遣百人載嬰兒嗁譟堡下，若自東都出奔者，既而陽悟曰：「非也，此千金堡耳。」因散去。堡兵開門追掠，士信伏入，屠之無類。賊平，授絳州總管，封郯國公。</p>
<p class="em2" id="p21"><a class="gg-link" href="#p21" onclick="return changeColor(this);"></a>從秦王擊劉黑闥洛水上，得一城，王君廓戍之，賊急攻，潰而出。王語諸將：「孰能守此？」士信曰：「願以守。」乃命之。士信已久，賊悉眾攻，方雨雪，救軍不得進。城陷，黑闥欲用之，不屈而死，年二十八。王隱悼，購其尸以葬，謚曰勇。初，士信為仁基所禮，及東都平，出家財斂葬北邙以報德，且曰：「我死當墓其側。」至是，如所志。</p>
<p class="em2" id="p22"><a class="gg-link" href="#p22" onclick="return changeColor(this);"></a>張道源，并州祁人，名河，以字顯。年十四，居父喪，士人賢其孝，縣令郭湛署所居曰復禮鄉至孝里。道源嘗與客夜宿，客暴死，道源恐主人忽怖，臥尸側，至曙乃告，又徒步護送還其家。隋末政亂，辭監察御史，歸閭里。</p>
<p class="em2" id="p23"><a class="gg-link" href="#p23" onclick="return changeColor(this);"></a>高祖興，署大將軍府戶曹參軍。至賈胡堡，復使守并州。京師平，遣撫慰山東，下燕、趙。有詔褒美，封累范陽郡公。淮安王神通略定山東，令守趙州，為竇建德所執。會建德寇河南，間遣人詣朝，請乘虛擣賊心脅。即詔諸將率兵影接。俄而賊平，還，拜大理卿。時何稠得罪，籍其家屬賜群臣。道源曰：「禍福何常，安可利人之亡，取其子女自奉？仁者不為也。」更資以衣食遣之。天子見其年耆，拜綿州刺史。卒，贈工部尚書，謚曰節。道源雖官九卿，無產貲，比亡，餘粟二斛。詔賜帛三百段。</p>
<p class="em2" id="p24"><a class="gg-link" href="#p24" onclick="return changeColor(this);"></a>族孫楚金有至行，與兄越石皆舉進士。州欲獨薦楚金，固辭，請俱罷。都督李勣歎曰：「士求才行者也。既能讓，何嫌皆取乎？」乃並薦之。累進刑部侍郎。儀鳳初，彗見東井，上疏陳得失。高宗欽納，賜物二百段。武后時，歷秋官尚書，爵南陽侯。有清概，然尚文刻，當時亦少之。為酷吏所構，流死嶺表。</p>
<p class="em2" id="p25"><a class="gg-link" href="#p25" onclick="return changeColor(this);"></a>李育德，趙州人。祖諤，仕隋通州刺史，為名臣。世富于財，家僮百人。天下亂，乃私完械甲，嬰武陟城自保，人多從之，遂為長。劇賊來掠，不能克。隋亡，與柳燮等歸李密，私署總管。密為王世充所破，以郡來降，即拜陟州刺史。</p>
<p class="em2" id="p26"><a class="gg-link" href="#p26" onclick="return changeColor(this);"></a>兄厚德，自賊所逃歸，度河復被執。賊使招育德，陽許之，故兄不死。賊帥段大師令裨校以兵守厚德，陰得其驩，乃與州人賈慈行謀逐賊。慈行夜登城呼曰：「唐兵登矣！」厚德自獄擁群囚譟而出，斬長史，眾不敢動，大師縋城走。即拜殷州刺史。厚德省親，留育德以守，引兵拔賊河內堡三十一所。世充怒，悉銳士攻之，城陷，猶力戰，與三弟皆歿。</p>
<p class="em2" id="p27"><a class="gg-link" href="#p27" onclick="return changeColor(this);"></a>時死節者又有李公逸、張善相，凡三人。</p>
<p class="em2" id="p28"><a class="gg-link" href="#p28" onclick="return changeColor(this);"></a>公逸者，與族弟善行居雍丘，以材雄，為眾所歸。始附王世充，策其必敗，乃獻款高祖，因其地置杞州，即拜總管，封陽夏郡公。以善行為刺史。世充遣其弟將徐、亳兵攻之，公逸請援，未報，因使善行守，身入朝言狀。至襄城，為賊邏送洛陽。世充曰：「君越鄭臣唐，何哉？」答曰：「我於天下唯聞有唐。」賊怒斬之。善行亦死。帝悼惜，封其子襄邑縣公。</p>
<p class="em2" id="p29"><a class="gg-link" href="#p29" onclick="return changeColor(this);"></a>善相，襄城人。大業末為里長，督兵跡盜，為眾附賴，乃據許州奉李密。密敗，挈州以來，詔即授伊州總管。王世充攻之，屢困賊，遣使三輩請救，朝廷未暇也。會糧盡，眾餓死，善相謂僚屬曰：「吾為唐臣，當效命。君等無庸死，斬吾首以下賊可也。」眾泣不肯，曰：「與公同死，愈於獨生。」城陷被執，罵賊見殺。高祖歎曰：「吾負善相，善相不負我！」乃封其子襄城郡公。</p>
<p class="em2" id="p30"><a class="gg-link" href="#p30" onclick="return changeColor(this);"></a>高叡，京兆萬年人，隋尚書左僕射熲孫也。舉明經，稍遷通義令，有治勞，人刻石載德。歷趙州刺史，平昌縣子。聖曆初，突厥默啜入寇，叡嬰城拒，虜攻益急。長史唐波若度且陷，即與虜通。叡覺之，力不能制，即自經。不得死，為虜執，使降諭諸縣，不肯應，見殺。初，虜至，有為叡計者：「突厥蜂銳，所向無完，公不能亢，且當下之。」答曰：「我，刺史，不戰而降，罪大矣。」武后歎惜，贈冬官尚書，謚曰節。詔誅波若，籍其家。下制暴叡忠節、波若臣賊，使天下知之。</p>
<p class="em2" id="p31"><a class="gg-link" href="#p31" onclick="return changeColor(this);"></a>子仲舒，通故訓學，擢明經，為相王府文學，王所欽器。開元初，宋璟、蘇頲當秉，多咨訪焉。時舍人崔琳練達政宜，璟等禮異之。常語人曰：「古事問高仲舒，時事問崔琳，何復疑？」終太子右庶子。</p>
<p class="em2" id="p32"><a class="gg-link" href="#p32" onclick="return changeColor(this);"></a>安金藏，京兆長安人。在太常工籍。睿宗為皇嗣，少府監裴匪躬、中官范雲仙坐私謁皇嗣，皆殊死，自是公卿不復見，唯工優給使得進。俄有誣皇嗣異謀者，武后詔來俊臣問狀，左右畏慘楚，欲引服。金藏大呼曰：「公不信我言，請剖心以明皇嗣不反也。」引佩刀自剚腹中，腸出被地，眩而仆。后聞大驚，輿致禁中，命高醫內腸，褫桑腚紩之，閱夕而蘇。后臨視，歎曰：「吾有子不能自明，不如爾之忠也。」即詔停獄，睿宗乃安。當是時，朝廷士大夫翕然稱其誼，自以為弗及也。</p>
<p class="em2" id="p33"><a class="gg-link" href="#p33" onclick="return changeColor(this);"></a>神龍初，母喪，葬南闕口，營石墳，晝夜不息。地本卬燥，泉忽湧流廬之側，李冬有華，犬鹿相擾。本道使盧懷慎上其事，詔表闕于閭。景雲時，遷右武衛中郎將。玄宗屬其事於史官，擢右驍衛將軍，爵代國公。詔鑱其名於泰、華二山碑以為榮。卒，配饗睿宗廟廷。大曆中，贈兵部尚書，謚曰忠。以子承恩為廬州長史。中和中，又擢其遠孫敬則為太子右諭德。</p>
<p class="em2" id="p34"><a class="gg-link" href="#p34" onclick="return changeColor(this);"></a>王同皎，相州安陽人，陳駙馬都尉寬曾孫也。陳亡，徙河北。長安中，尚太子女安定郡主，拜典膳郎。太子，中宗也。桓彥範等誅二張，遣同皎與李湛、李多祚即東宮迎太子，請至玄武門指授諸將。太子拒不許，同皎進曰：「逆豎反道，顯肆不軌，諸將與南衙執事刻期誅之，須殿下到以係眾望。」太子曰：「上方不豫，得無不可乎？」同皎曰：「將相毀家族以安社稷，奈何欲內之鼎鑊乎？太子能自出諭之，眾乃止。」太子猶豫，同皎即扶上馬，從至玄武門，斬關入。兵趨長生殿太后所，環侍嚴定，因奏誅易之等狀。帝復位，擢右千牛將軍，封琅邪公，食實戶五百。主進封公主，拜同皎駙馬都尉，遷光祿卿。</p>
<p class="em2" id="p35"><a class="gg-link" href="#p35" onclick="return changeColor(this);"></a>神龍後，武三思烝濁王室，同皎惡之，與張仲之、祖延慶、周憬、李悛、冉祖雍謀，須武后靈駕發，伏弩射殺三思。會播州司兵參軍宋之愻以外妹妻延慶，延慶辭，之愻固請，乃成昏。延慶心厚之，不復疑。故之愻子曇得其實。之愻兄之問嘗舍仲之家，亦得其謀。令曇密語三思。三思遣悛上急變，且言同皎欲擁兵闕下廢皇后。帝殊不曉，大怒，斬同皎於都亭驛，籍其家。同皎且死，神色自如。仲之、延慶皆死。憬遁入比干廟自剄，將死，謂人曰：「比干，古忠臣，神而聰明，其知我乎！后、三思亂朝，虐害忠良，滅亡不久，可干吾頭國門，見其敗也。」憬，壽春人。後太子重俊誅三思，天下共傷同皎之不及見也。睿宗立，詔復官爵，謚曰忠壯。誅祖雍、悛等。</p>
<p class="em2" id="p36"><a class="gg-link" href="#p36" onclick="return changeColor(this);"></a>先是，許州司戶參軍燕欽融再上書斥韋后擅政，且逆節已萌。后怒，勸中宗召至廷，撲殺之。宗楚客復私令衛士極力，故死。又博陵人郎岌亦表后及楚客亂，被誅。至是，俱贈諫議大夫，備禮改葬，賜欽融一子官。</p>
<p class="em2" id="p37"><a class="gg-link" href="#p37" onclick="return changeColor(this);"></a>同皎子繇尚永穆公主，生子潛，字弘志。生三日，賜緋衣、銀魚。幼莊重，不喜兒弄。以帝外孫，補千牛，復選尚公主，固辭。元和中擢累將作監。吏或籍名北軍，輒驕墯不事，潛悉奏罷之，故不戒而辨。監無公食，而息錢舊皆私有，至潛，取以具食，遂為故事。</p>
<p class="em2" id="p38"><a class="gg-link" href="#p38" onclick="return changeColor(this);"></a>遷左散騎常侍，拜涇原節度使。憲宗與對，大悅，曰：「吾知而善職，我自用之。」潛至鎮，繕壁壘，積粟，構高屋偫兵，利而嚴。遂引師自原州踰硤石，取虜將一人，斥烽候，築歸化、潘原二壘。請復城原州，度支沮議，故原州復陷。穆宗即位，封琅邪郡公，更節度荊南。疏吏惡，榜之里閭，殺尤縱者。分射三等，課士習之。不能者罷，故無冗軍。大和初，檢校尚書左僕射。卒于官，贈司空。</p>
<p class="em2" id="p39"><a class="gg-link" href="#p39" onclick="return changeColor(this);"></a>吳保安字永固，魏州人。氣挺特不俗。睿宗時，姚、巂蠻叛，拜李蒙為姚州都督，宰相郭元振以弟之子仲翔託蒙，蒙表為判官。時保安罷義安尉，未得調，以仲翔里人也，不介而見曰：「願因子得事李將軍可乎？」仲翔雖無雅故，哀其窮，力薦之。蒙表掌書記。保安後往，蒙已深入，與蠻戰沒，仲翔被執。蠻之俘華人，必厚責財，乃肯贖，聞仲翔貴冑也，求千縑。會元振物故，保安留巂州，營贖仲翔，苦無貲。乃力居貨十年，得縑七百。妻子客遂州，間關求保安所在，困姚州不能進。都督楊安居知狀，異其故，資以行，求保安得之。引與語曰：「子棄家急朋友之患至是乎！吾請貣官貲助子之乏。」保安大喜，即委縑于蠻，得仲翔以歸。始，仲翔為蠻所奴，三逃三獲，乃轉鬻遠酋，酋嚴遇之，晝役夜囚，沒凡十五年乃還。</p>
<p class="em2" id="p40"><a class="gg-link" href="#p40" onclick="return changeColor(this);"></a>安居亦丞相故吏，嘉保安之誼，厚禮仲翔，遺衣服儲用，檄領近縣尉。久乃調蔚州錄事參軍，以優遷代州戶曹。母喪，服除，喟曰：「吾賴吳公生吾死，今親歿，可行其志。」乃求保安。于時，保安以彭山丞客死，其妻亦沒，喪不克歸。仲翔為服縗絰，囊其骨，徒跣負之，歸葬魏州，廬墓三年乃去。後為嵐州長史，迎保安子，為娶而讓以官。</p>
<p class="em2" id="p41"><a class="gg-link" href="#p41" onclick="return changeColor(this);"></a>李憕，并州文水人。或言其先出興聖皇帝，譜系疏晦，不復傳。父希倩，神龍初右臺監察御史。憕少秀敏，舉明經高第，授成安尉。張說罷宰相，為相州刺史，坐有善相者，說遍問官屬後孰當貴，工指憕及臨河尉鄭巖，說以女妻巖，而歸其甥陰於憕。會母喪免。自武功尉以政尤異遷主簿。說在并州，引憕置幕府。及執政，為長安尉。宇文融括天下田，高選官屬，多致賢以重其柄。表假憕監察御史，分道檢覈。以課真拜御史。坐小累，下除晉陽令。三遷給事中。力于治，有任事稱，明簿最，下無敢紿。失李林甫意，出為河南少尹。尹蕭炅內倚權，骫法殖私，憕裁抑其謬，吏下賴之。道士孫甑生以左道幸，託祠事往來嵩、少間，干請亂吏治，憕不為應，故挾炅譖諸朝。天寶初，除清河太守。舉美政，遷廣陵長史，民為立祠賽祝，歲時不絕。以捕賊負，徙彭城太守。封酒泉縣侯。連徙襄陽、河東，並兼採訪處置使。入為京兆尹。楊國忠惡之，改光祿卿、東京留守。</p>
<p class="em2" id="p42"><a class="gg-link" href="#p42" onclick="return changeColor(this);"></a>安祿山反，玄宗遣封常清募兵東京，憕與留臺御史中丞盧弈、河南尹達奚珣繕城壘，綏勵士卒，將遏賊西鋒。帝聞，擢禮部尚書。祿山度河，號令嚴密，候詗不能知。已陷陳留、滎陽，殺張介然、崔無詖，不數日，薄城下。常清兵皆白徒，戰不勝，輒北。憕收殘士數百，裒斷弦折矢堅守，人不堪鬥。憕約弈：「吾曹荷國重寄，雖力不敵，當死官。」部校皆夜縋去，憕坐留守府，弈守臺。城陷，祿山鼓而入，殺數千人，矢著闕門，執憕、弈及官屬蔣清，害之。有詔贈司徒，謚曰忠懿。河、洛平，再贈太尉，拜一子五品官。</p>
<p class="em2" id="p43"><a class="gg-link" href="#p43" onclick="return changeColor(this);"></a>憕通左氏春秋，頗殖產伊川，占膏腴，自都至闕口，疇墅彌望，時謂「地癖」。巖仕終少府監，產利埒憕云。</p>
<p class="em2" id="p44"><a class="gg-link" href="#p44" onclick="return changeColor(this);"></a>憕十餘子，江、涵、渢、瀛等同遇害，唯源、彭脫。</p>
<p class="em2" id="p45"><a class="gg-link" href="#p45" onclick="return changeColor(this);"></a>源八歲家覆，俘為奴，轉側民間。及史朝義敗，故吏識源於洛陽者贖出之，歸其宗屬。代宗聞，授河南府參軍，遷司農主簿。以父死賊手，常悲憤，不仕不娶，絕酒葷。惠林佛祠者，憕舊墅也，源依祠居，闔戶日一食。祠殿，其先寢也，每過必趨，未始踐階。自營墓為終制，時時偃臥埏中。</p>
<p class="em2" id="p46"><a class="gg-link" href="#p46" onclick="return changeColor(this);"></a>長慶初，年八十矣，御史中丞李德裕表薦源，曰：「賈誼稱：守圉扞敵之臣，死城郭封疆。天寶時，士罕伏節，逆羯始興，委符組、棄城郭者不為恥，而憕約義同列，守位自如，抵刃就終，臣節之光由憕始。而源天與至孝，絕心祿仕五十餘年，常守沈默，理契深要，一辭開析，百慮洗然。抱此真節，棄於清世，臣竊為陛下惜之。」穆宗下詔曰：「昔盜起幽陵，振蕩河、洛，贈太尉憕處難居首，正色就死，兩河聞風，再固危壁，殊節卓焉，到今稱之。源有曾參之行、巢父之操，泊然無營，汔此高年。夫褒忠，所以勸臣節也；旌孝，所以激人倫也；鎮澆浮，莫如尚義；厚風俗，莫如尊老。舉是四者，大儆于時。其以源守諫議大夫，賜緋魚袋。」河南尹遣官敦諭上道，帝自遣使者持詔書袍笏即賜，又賜絹二百匹。源頓首受詔，謂使者：「伏疾年耄，不堪趨拜。」即附表謝，辭吐哀愨，一無受。尋卒。敬宗時，擢憕孫為河南兵曹參軍。</p>
<p class="em2" id="p47"><a class="gg-link" href="#p47" onclick="return changeColor(this);"></a>彭擢明經第。天寶中，選名臣子可用者，自咸寧丞遷右補闕。從天子入蜀。後憕數年卒。有孫景讓、景莊、景溫，別傳。</p>
<p class="em2" id="p48"><a class="gg-link" href="#p48" onclick="return changeColor(this);"></a>武德功臣十六人，貞觀功臣五十三人，至德功臣二百六十五人。德宗即位，錄武德以來宰相及實封功臣子孫，賜一子正員官。史館考勳名特高者九十二人，以三等條奏。第一等，以其歲授官。第二等，以次年。第三等，子孫數訟於朝，有詔差為二等，增至百八十七人。每等，武德以來宰相為首，功臣次之，至德以來將相又次之。大中初，又詔求李峴、王珪、戴冑、馬周、褚遂良、韓瑗、郝處俊、婁師德、王及善、朱敬則、魏知古、陸象先、張九齡、裴寂、劉文靜、張柬之、袁恕己、崔玄暐、桓彥範、劉幽求、郭元振、房琯、袁履謙、李嗣業、張巡、許遠、盧弈、南霽雲、蕭華、張鎬、李勉、張鎰、蕭復、柳渾、賈耽、馬燧、李憕三十七人畫像，續圖凌煙閣云。</p>
<p class="margin2" id="p49"><a class="gg-link" href="#p49" onclick="return changeColor(this);"></a>司空、太子太傅、知門下省事、梁國公房玄齡
</p><p class="margin2" id="p50"><a class="gg-link" href="#p50" onclick="return changeColor(this);"></a>尚書右僕射、檢校侍中、萊國公杜如晦
</p><p class="margin2" id="p51"><a class="gg-link" href="#p51" onclick="return changeColor(this);"></a>太子太保、同中書門下三品、宋國公蕭瑀
</p><p class="margin2" id="p52"><a class="gg-link" href="#p52" onclick="return changeColor(this);"></a>開府儀同三司、同中書門下三品、知政事、上柱國、申國公高士廉
</p><p class="margin2" id="p53"><a class="gg-link" href="#p53" onclick="return changeColor(this);"></a>太子太師、知政事、特進、鄭國公魏徵
</p><p class="margin2" id="p54"><a class="gg-link" href="#p54" onclick="return changeColor(this);"></a>侍中、永寧郡公王珪
</p><p class="margin2" id="p55"><a class="gg-link" href="#p55" onclick="return changeColor(this);"></a>吏部尚書、參豫朝政、道國公戴冑
</p><p class="margin2" id="p56"><a class="gg-link" href="#p56" onclick="return changeColor(this);"></a>中書令、江陵縣子岑文本
</p><p class="margin2" id="p57"><a class="gg-link" href="#p57" onclick="return changeColor(this);"></a>中書令、兼太子左庶子、檢校吏部尚書、高唐縣公馬周
</p><p class="margin2" id="p58"><a class="gg-link" href="#p58" onclick="return changeColor(this);"></a>侍中、兼太子左庶子、檢校吏部禮部民部尚書事、清苑縣男劉洎
</p><p class="margin2" id="p59"><a class="gg-link" href="#p59" onclick="return changeColor(this);"></a>尚書右僕射、同中書門下三品、河南郡公褚遂良
</p><p class="margin2" id="p60"><a class="gg-link" href="#p60" onclick="return changeColor(this);"></a>太子太師、同中書門下三品、燕國公于志寧
</p><p class="margin2" id="p61"><a class="gg-link" href="#p61" onclick="return changeColor(this);"></a>尚書右僕射、同中書門下三品、兼太子少傅、北平縣公張行成
</p><p class="margin2" id="p62"><a class="gg-link" href="#p62" onclick="return changeColor(this);"></a>中書令、行侍中、兼太子少保、蓨縣公高季輔
</p><p class="margin2" id="p63"><a class="gg-link" href="#p63" onclick="return changeColor(this);"></a>侍中、兼太子賓客、襲潁川縣公韓瑗
</p><p class="margin2" id="p64"><a class="gg-link" href="#p64" onclick="return changeColor(this);"></a>中書令、兼太子詹事、南陽縣侯來濟
</p><p class="margin2" id="p65"><a class="gg-link" href="#p65" onclick="return changeColor(this);"></a>侍中、兼太子賓客張文瓘
</p><p class="margin2" id="p66"><a class="gg-link" href="#p66" onclick="return changeColor(this);"></a>侍中、甑山縣公郝處俊
</p><p class="margin2" id="p67"><a class="gg-link" href="#p67" onclick="return changeColor(this);"></a>中書侍郎、同中書門下三品、兼太子右庶子、酒泉縣公李義琰
</p><p class="margin2" id="p68"><a class="gg-link" href="#p68" onclick="return changeColor(this);"></a>內史、河東縣侯裴炎
</p><p class="margin2" id="p69"><a class="gg-link" href="#p69" onclick="return changeColor(this);"></a>文昌左相、同鳳閣鸞臺三品、溫國公蘇良嗣
</p><p class="margin2" id="p70"><a class="gg-link" href="#p70" onclick="return changeColor(this);"></a>內史、梁國公狄仁傑
</p><p class="margin2" id="p71"><a class="gg-link" href="#p71" onclick="return changeColor(this);"></a>納言、檢校并州大都督府長史、天兵軍大總管、隴右諸軍大使、譙縣子婁師德
</p><p class="margin2" id="p72"><a class="gg-link" href="#p72" onclick="return changeColor(this);"></a>鳳閣侍郎、同鳳閣鸞臺平章事、石泉縣公王方慶
</p><p class="margin2" id="p73"><a class="gg-link" href="#p73" onclick="return changeColor(this);"></a>文昌左相、同鳳閣鸞臺三品、襲邢國公王及善
</p><p class="margin2" id="p74"><a class="gg-link" href="#p74" onclick="return changeColor(this);"></a>尚書右僕射、兼中書令、知兵部尚書事、齊國公魏元忠
</p><p class="margin2" id="p75"><a class="gg-link" href="#p75" onclick="return changeColor(this);"></a>紫微令、梁國公姚崇
</p><p class="margin2" id="p76"><a class="gg-link" href="#p76" onclick="return changeColor(this);"></a>正諫大夫、同鳳閣鸞臺平章事朱敬則
</p><p class="margin2" id="p77"><a class="gg-link" href="#p77" onclick="return changeColor(this);"></a>尚書左僕射、同中書門下平章事、許國公蘇瑰
</p><p class="margin2" id="p78"><a class="gg-link" href="#p78" onclick="return changeColor(this);"></a>吏部尚書、兼侍中、廣平郡公宋璟
</p><p class="margin2" id="p79"><a class="gg-link" href="#p79" onclick="return changeColor(this);"></a>黃門監、梁國公魏知古
</p><p class="margin2" id="p80"><a class="gg-link" href="#p80" onclick="return changeColor(this);"></a>中書侍郎、同中書門下平章事、兗國公陸象先
</p><p class="margin2" id="p81"><a class="gg-link" href="#p81" onclick="return changeColor(this);"></a>紫微侍郎、同紫微黃門平章事、許國公蘇頲
</p><p class="margin2" id="p82"><a class="gg-link" href="#p82" onclick="return changeColor(this);"></a>中書令、河東縣侯張嘉貞
</p><p class="margin2" id="p83"><a class="gg-link" href="#p83" onclick="return changeColor(this);"></a>中書侍郎、同中書門下平章事、清水縣公李元紘
</p><p class="margin2" id="p84"><a class="gg-link" href="#p84" onclick="return changeColor(this);"></a>黃門侍郎、同中書門下平章事、宜陽縣子韓休
</p><p class="margin2" id="p85"><a class="gg-link" href="#p85" onclick="return changeColor(this);"></a>中書令、始興縣伯張九齡
</p><p class="margin2" id="p86"><a class="gg-link" href="#p86" onclick="return changeColor(this);"></a>司空、河東郡公裴寂
</p><p class="margin2" id="p87"><a class="gg-link" href="#p87" onclick="return changeColor(this);"></a>納言、上柱國、魯國公劉文靜
</p><p class="margin2" id="p88"><a class="gg-link" href="#p88" onclick="return changeColor(this);"></a>太尉、檢校中書令、同中書門下三品、揚州大都督、趙國公長孫無忌
</p><p class="margin2" id="p89"><a class="gg-link" href="#p89" onclick="return changeColor(this);"></a>禮部尚書、河間郡王孝恭
</p><p class="margin2" id="p90"><a class="gg-link" href="#p90" onclick="return changeColor(this);"></a>尚書右僕射、檢校中書令、行太子左衛率、上柱國、衛國公李靖
</p><p class="margin2" id="p91"><a class="gg-link" href="#p91" onclick="return changeColor(this);"></a>司空、兼太子太師、英國公李勣
</p><p class="margin2" id="p92"><a class="gg-link" href="#p92" onclick="return changeColor(this);"></a>開府儀同三司、鄜州都督、鄂國公尉遲敬德
</p><p class="margin2" id="p93"><a class="gg-link" href="#p93" onclick="return changeColor(this);"></a>左光祿大夫、洛州都督、蔣國公屈突通
</p><p class="margin2" id="p94"><a class="gg-link" href="#p94" onclick="return changeColor(this);"></a>陝東道大行臺、吏部尚書、鄖國公殷開山
</p><p class="margin2" id="p95"><a class="gg-link" href="#p95" onclick="return changeColor(this);"></a>衛尉卿、夔國公劉弘基
</p><p class="margin2" id="p96"><a class="gg-link" href="#p96" onclick="return changeColor(this);"></a>澤州刺史、邳國公長孫順德
</p><p class="margin2" id="p97"><a class="gg-link" href="#p97" onclick="return changeColor(this);"></a>民部尚書、上柱國、莒國公唐儉
</p><p class="margin2" id="p98"><a class="gg-link" href="#p98" onclick="return changeColor(this);"></a>右驍衛大將軍、駙馬都尉、譙國公柴紹
</p><p class="margin2" id="p99"><a class="gg-link" href="#p99" onclick="return changeColor(this);"></a>右驍衛大將軍、褒國公段志玄
</p><p class="margin2" id="p100"><a class="gg-link" href="#p100" onclick="return changeColor(this);"></a>洪州都督、渝國公劉政會
</p><p class="margin2" id="p101"><a class="gg-link" href="#p101" onclick="return changeColor(this);"></a>左武候將軍、相州都督、郯國公張公謹
</p><p class="margin2" id="p102"><a class="gg-link" href="#p102" onclick="return changeColor(this);"></a>右武衛大將軍、盧國公程知節
</p><p class="margin2" id="p103"><a class="gg-link" href="#p103" onclick="return changeColor(this);"></a>左武衛大將軍、上柱國、胡國公秦叔寶
</p><p class="margin2" id="p104"><a class="gg-link" href="#p104" onclick="return changeColor(this);"></a>弘文館學士、祕書監、永興縣公虞世南
</p><p class="margin2" id="p105"><a class="gg-link" href="#p105" onclick="return changeColor(this);"></a>右衛大將軍、兼太子右衛率、工部尚書、武陽縣公李大亮
</p><p class="margin2" id="p106"><a class="gg-link" href="#p106" onclick="return changeColor(this);"></a>左武衛大將軍、邢國公蘇定方
</p><p class="margin2" id="p107"><a class="gg-link" href="#p107" onclick="return changeColor(this);"></a>夏官尚書、同中書門下三品、清邊道行軍總管、耿國公王孝傑
</p><p class="margin2" id="p108"><a class="gg-link" href="#p108" onclick="return changeColor(this);"></a>中書令、漢陽郡公張柬之
</p><p class="margin2" id="p109"><a class="gg-link" href="#p109" onclick="return changeColor(this);"></a>中書令、博陵郡公崔玄暐
</p><p class="margin2" id="p110"><a class="gg-link" href="#p110" onclick="return changeColor(this);"></a>侍中、平陽郡公敬暉
</p><p class="margin2" id="p111"><a class="gg-link" href="#p111" onclick="return changeColor(this);"></a>侍中、譙國公桓彥範
</p><p class="margin2" id="p112"><a class="gg-link" href="#p112" onclick="return changeColor(this);"></a>中書令、南陽郡公袁恕己
</p><p class="margin2" id="p113"><a class="gg-link" href="#p113" onclick="return changeColor(this);"></a>右武衛大將軍、同中書門下三品、韓國公張仁愿
</p><p class="margin2" id="p114"><a class="gg-link" href="#p114" onclick="return changeColor(this);"></a>尚書左丞相、兼黃門監、徐國公劉幽求
</p><p class="margin2" id="p115"><a class="gg-link" href="#p115" onclick="return changeColor(this);"></a>黃門侍郎、參知機務、脩文館學士、齊國公崔日用
</p><p class="margin2" id="p116"><a class="gg-link" href="#p116" onclick="return changeColor(this);"></a>兵部尚書、同中書門下三品、代國公郭元振
</p><p class="margin2" id="p117"><a class="gg-link" href="#p117" onclick="return changeColor(this);"></a>尚書左承相、兼中書令、集賢院學士、燕國公張說
</p><p class="margin2" id="p118"><a class="gg-link" href="#p118" onclick="return changeColor(this);"></a>紫微侍郎、上柱國、趙國公王琚
</p><p class="margin2" id="p119"><a class="gg-link" href="#p119" onclick="return changeColor(this);"></a>兵部尚書、同中書門下三品、持節朔方軍節度大使、中山郡公王晙
</p><p class="margin2" id="p120"><a class="gg-link" href="#p120" onclick="return changeColor(this);"></a>尚書左僕射、同中書門下平章事、兼河南江淮副元帥、東都留守、冀國公裴冕
</p><p class="margin2" id="p121"><a class="gg-link" href="#p121" onclick="return changeColor(this);"></a>文部尚書、同中書門下平章事、清河縣公房琯
</p><p class="margin2" id="p122"><a class="gg-link" href="#p122" onclick="return changeColor(this);"></a>門下侍郎、同中書門下平章事、衛國公杜鴻漸
</p><p class="margin2" id="p123"><a class="gg-link" href="#p123" onclick="return changeColor(this);"></a>鎮西北庭行營節度使、開府儀同三司、衛尉卿、兼懷州刺史、虢國公李嗣業
</p><p class="margin2" id="p124"><a class="gg-link" href="#p124" onclick="return changeColor(this);"></a>平盧軍節度使、柳城郡太守劉正臣
</p><p class="margin2" id="p125"><a class="gg-link" href="#p125" onclick="return changeColor(this);"></a>恆州刺史、衛尉少卿、兼御史中丞顏杲卿
</p><p class="margin2" id="p126"><a class="gg-link" href="#p126" onclick="return changeColor(this);"></a>常山郡太守袁履謙
</p><p class="margin2" id="p127"><a class="gg-link" href="#p127" onclick="return changeColor(this);"></a>河南節度副使、左金吾衛將軍、檢校主客郎中、兼御史中丞張巡
</p><p class="margin2" id="p128"><a class="gg-link" href="#p128" onclick="return changeColor(this);"></a>睢陽郡太守、兼御史中丞許遠
</p><p class="margin2" id="p129"><a class="gg-link" href="#p129" onclick="return changeColor(this);"></a>御史中丞、留臺東都、知武部選盧弈
</p><p class="margin2" id="p130"><a class="gg-link" href="#p130" onclick="return changeColor(this);"></a>睢陽郡太守、特進左金吾衛將軍南霽雲</p>
<p class="margin4" id="p131"><a class="gg-link" href="#p131" onclick="return changeColor(this);"></a>右第一</p>
<p class="margin2" id="p132"><a class="gg-link" href="#p132" onclick="return changeColor(this);"></a>內史令、延安郡公竇威
</p><p class="margin2" id="p133"><a class="gg-link" href="#p133" onclick="return changeColor(this);"></a>將作大匠、判納言、陳國公竇抗
</p><p class="margin2" id="p134"><a class="gg-link" href="#p134" onclick="return changeColor(this);"></a>侍中、兼太子左庶子、江國公陳叔達
</p><p class="margin2" id="p135"><a class="gg-link" href="#p135" onclick="return changeColor(this);"></a>納言、觀國公楊恭仁
</p><p class="margin2" id="p136"><a class="gg-link" href="#p136" onclick="return changeColor(this);"></a>判吏部尚書、參議朝政、安吉郡公杜淹
</p><p class="margin2" id="p137"><a class="gg-link" href="#p137" onclick="return changeColor(this);"></a>中書令、虞國公溫彥博
</p><p class="margin2" id="p138"><a class="gg-link" href="#p138" onclick="return changeColor(this);"></a>中書侍郎、檢校刑部尚書、參知機務崔仁師
</p><p class="margin2" id="p139"><a class="gg-link" href="#p139" onclick="return changeColor(this);"></a>中書令、兼檢校太子詹事、上柱國、安國公崔敦禮
</p><p class="margin2" id="p140"><a class="gg-link" href="#p140" onclick="return changeColor(this);"></a>戶部尚書、平恩縣公許圉師
</p><p class="margin2" id="p141"><a class="gg-link" href="#p141" onclick="return changeColor(this);"></a>兵部尚書、同中書門下三品、浿江道行軍總管任雅相
</p><p class="margin2" id="p142"><a class="gg-link" href="#p142" onclick="return changeColor(this);"></a>度支尚書、同中書門下三品、范陽郡公盧承慶
</p><p class="margin2" id="p143"><a class="gg-link" href="#p143" onclick="return changeColor(this);"></a>西臺侍郎、同東西臺三品、兼弘文館學士、楚國公上官儀
</p><p class="margin2" id="p144"><a class="gg-link" href="#p144" onclick="return changeColor(this);"></a>右相、廣平郡公劉祥道
</p><p class="margin2" id="p145"><a class="gg-link" href="#p145" onclick="return changeColor(this);"></a>左侍極、兼檢校左相、嘉興縣子陸敦信
</p><p class="margin2" id="p146"><a class="gg-link" href="#p146" onclick="return changeColor(this);"></a>文昌左相、同鳳閣鸞臺三品、樂城縣公劉仁軌
</p><p class="margin2" id="p147"><a class="gg-link" href="#p147" onclick="return changeColor(this);"></a>荊州大都督府長史、安平郡公李安期
</p><p class="margin2" id="p148"><a class="gg-link" href="#p148" onclick="return changeColor(this);"></a>尚書右僕射、同中書門下三品、兼太子賓客、襲道國公戴至德
</p><p class="margin2" id="p149"><a class="gg-link" href="#p149" onclick="return changeColor(this);"></a>司列少常伯、太子右中護、兼正諫大夫、同東西臺三品趙仁本
</p><p class="margin2" id="p150"><a class="gg-link" href="#p150" onclick="return changeColor(this);"></a>中書令、趙國公李敬玄
</p><p class="margin2" id="p151"><a class="gg-link" href="#p151" onclick="return changeColor(this);"></a>中書令、兼太子左庶子薛元超
</p><p class="margin2" id="p152"><a class="gg-link" href="#p152" onclick="return changeColor(this);"></a>中書令、同中書門下三品崔知溫
</p><p class="margin2" id="p153"><a class="gg-link" href="#p153" onclick="return changeColor(this);"></a>侍中、同中書門下三品、襲廣平郡公劉齊賢
</p><p class="margin2" id="p154"><a class="gg-link" href="#p154" onclick="return changeColor(this);"></a>納言、樂平縣男王德真
</p><p class="margin2" id="p155"><a class="gg-link" href="#p155" onclick="return changeColor(this);"></a>地官尚書、檢校納言、鉅鹿縣男魏玄同
</p><p class="margin2" id="p156"><a class="gg-link" href="#p156" onclick="return changeColor(this);"></a>文昌左相、同鳳閣鸞臺三品、特進、輔國大將軍、鄧國公岑長倩
</p><p class="margin2" id="p157"><a class="gg-link" href="#p157" onclick="return changeColor(this);"></a>鳳閣侍郎、同鳳閣鸞臺三品、臨淮縣男劉禕之
</p><p class="margin2" id="p158"><a class="gg-link" href="#p158" onclick="return changeColor(this);"></a>納言、博昌縣男韋思謙
</p><p class="margin2" id="p159"><a class="gg-link" href="#p159" onclick="return changeColor(this);"></a>地官尚書、同鳳閣鸞臺平章事格輔元
</p><p class="margin2" id="p160"><a class="gg-link" href="#p160" onclick="return changeColor(this);"></a>司禮卿、判納言事、渤海縣子歐陽通
</p><p class="margin2" id="p161"><a class="gg-link" href="#p161" onclick="return changeColor(this);"></a>內史李昭德
</p><p class="margin2" id="p162"><a class="gg-link" href="#p162" onclick="return changeColor(this);"></a>鸞臺侍郎、同鳳閣鸞臺平章事陸元方
</p><p class="margin2" id="p163"><a class="gg-link" href="#p163" onclick="return changeColor(this);"></a>鳳閣侍郎、同鳳閣鸞臺三品杜景佺
</p><p class="margin2" id="p164"><a class="gg-link" href="#p164" onclick="return changeColor(this);"></a>尚書右僕射、兼太子賓客、同中書門下三品、鄖國公韋安石
</p><p class="margin2" id="p165"><a class="gg-link" href="#p165" onclick="return changeColor(this);"></a>左散騎常侍、同中書門下三品、知東都留守、趙郡公李懷遠
</p><p class="margin2" id="p166"><a class="gg-link" href="#p166" onclick="return changeColor(this);"></a>中書令、逍遙公韋嗣立
</p><p class="margin2" id="p167"><a class="gg-link" href="#p167" onclick="return changeColor(this);"></a>守侍中、同中書門下三品、兼太子右庶子、常山縣男李日知
</p><p class="margin2" id="p168"><a class="gg-link" href="#p168" onclick="return changeColor(this);"></a>檢校黃門監、漁陽縣伯盧懷慎
</p><p class="margin2" id="p169"><a class="gg-link" href="#p169" onclick="return changeColor(this);"></a>中書令、左丞相、兼侍中、安陽郡公源乾曜
</p><p class="margin2" id="p170"><a class="gg-link" href="#p170" onclick="return changeColor(this);"></a>黃門侍郎、同紫微黃門平章事、魏縣侯杜暹
</p><p class="margin2" id="p171"><a class="gg-link" href="#p171" onclick="return changeColor(this);"></a>侍中、趙城侯裴耀卿
</p><p class="margin2" id="p172"><a class="gg-link" href="#p172" onclick="return changeColor(this);"></a>左武衛大將軍、開府儀同三司、淮安王神通
</p><p class="margin2" id="p173"><a class="gg-link" href="#p173" onclick="return changeColor(this);"></a>特進、太常卿、江夏王道宗
</p><p class="margin2" id="p174"><a class="gg-link" href="#p174" onclick="return changeColor(this);"></a>荊州都督、周國公武士彟
</p><p class="margin2" id="p175"><a class="gg-link" href="#p175" onclick="return changeColor(this);"></a>右屯衛大將軍、檢校晉州都督總管、譙國公竇琮
</p><p class="margin2" id="p176"><a class="gg-link" href="#p176" onclick="return changeColor(this);"></a>少府監、葛國公劉義節
</p><p class="margin2" id="p177"><a class="gg-link" href="#p177" onclick="return changeColor(this);"></a>右光祿大夫、羅國公張平高
</p><p class="margin2" id="p178"><a class="gg-link" href="#p178" onclick="return changeColor(this);"></a>洛州都督、右衛大將軍、酇國公竇軌
</p><p class="margin2" id="p179"><a class="gg-link" href="#p179" onclick="return changeColor(this);"></a>夔州都督、息國公張長愻
</p><p class="margin2" id="p180"><a class="gg-link" href="#p180" onclick="return changeColor(this);"></a>金紫光祿大夫、夷國公李子和
</p><p class="margin2" id="p181"><a class="gg-link" href="#p181" onclick="return changeColor(this);"></a>左監門衛大將軍、檢校右武候將軍、榮國公樊興
</p><p class="margin2" id="p182"><a class="gg-link" href="#p182" onclick="return changeColor(this);"></a>左監門衛大將軍、巢國公錢九隴
</p><p class="margin2" id="p183"><a class="gg-link" href="#p183" onclick="return changeColor(this);"></a>右驍衛大將軍、歸國公安興貴
</p><p class="margin2" id="p184"><a class="gg-link" href="#p184" onclick="return changeColor(this);"></a>右武衛大將軍、申國公安脩仁
</p><p class="margin2" id="p185"><a class="gg-link" href="#p185" onclick="return changeColor(this);"></a>殿中監、郢國公宇文士及
</p><p class="margin2" id="p186"><a class="gg-link" href="#p186" onclick="return changeColor(this);"></a>右武衛大將軍、沔陽郡公公孫武達
</p><p class="margin2" id="p187"><a class="gg-link" href="#p187" onclick="return changeColor(this);"></a>荊州都督、懷寧郡公杜君綽
</p><p class="margin2" id="p188"><a class="gg-link" href="#p188" onclick="return changeColor(this);"></a>右驍衛將軍、濮國公龐卿惲
</p><p class="margin2" id="p189"><a class="gg-link" href="#p189" onclick="return changeColor(this);"></a>代州都督、同安郡公鄭仁泰
</p><p class="margin2" id="p190"><a class="gg-link" href="#p190" onclick="return changeColor(this);"></a>右翊衛將軍、遂安郡公李安遠
</p><p class="margin2" id="p191"><a class="gg-link" href="#p191" onclick="return changeColor(this);"></a>幽州都督、歷陽郡公獨孤彥雲
</p><p class="margin2" id="p192"><a class="gg-link" href="#p192" onclick="return changeColor(this);"></a>始州刺史、左屯衛大將軍、襄武郡公劉師立
</p><p class="margin2" id="p193"><a class="gg-link" href="#p193" onclick="return changeColor(this);"></a>右威衛大將軍、濟東郡公李孟嘗
</p><p class="margin2" id="p194"><a class="gg-link" href="#p194" onclick="return changeColor(this);"></a>右監門衛大將軍、河南縣公元仲文
</p><p class="margin2" id="p195"><a class="gg-link" href="#p195" onclick="return changeColor(this);"></a>右監門衛將軍、廬陵郡公秦師行
</p><p class="margin2" id="p196"><a class="gg-link" href="#p196" onclick="return changeColor(this);"></a>左領軍大將軍、新興公馬三寶
</p><p class="margin2" id="p197"><a class="gg-link" href="#p197" onclick="return changeColor(this);"></a>右衛大將軍、駙馬都尉、畢國公阿史那社尒
</p><p class="margin2" id="p198"><a class="gg-link" href="#p198" onclick="return changeColor(this);"></a>鎮軍大將軍、虢國公張士貴
</p><p class="margin2" id="p199"><a class="gg-link" href="#p199" onclick="return changeColor(this);"></a>左衛大將軍、琅邪郡公牛進達
</p><p class="margin2" id="p200"><a class="gg-link" href="#p200" onclick="return changeColor(this);"></a>鎮軍大將軍、嘉川郡公周護
</p><p class="margin2" id="p201"><a class="gg-link" href="#p201" onclick="return changeColor(this);"></a>陝州刺史、天水郡公丘行恭
</p><p class="margin2" id="p202"><a class="gg-link" href="#p202" onclick="return changeColor(this);"></a>潭州都督、吳興郡公沈叔安
</p><p class="margin2" id="p203"><a class="gg-link" href="#p203" onclick="return changeColor(this);"></a>散騎常侍、豐城縣男姚思廉
</p><p class="margin2" id="p204"><a class="gg-link" href="#p204" onclick="return changeColor(this);"></a>太子少師、同中書門下三品、特進、朔方道行軍大總管，宋國公唐休璟
</p><p class="margin2" id="p205"><a class="gg-link" href="#p205" onclick="return changeColor(this);"></a>左羽林軍大將軍、遼陽郡王李多祚
</p><p class="margin2" id="p206"><a class="gg-link" href="#p206" onclick="return changeColor(this);"></a>左領軍大將軍、趙國公李湛
</p><p class="margin2" id="p207"><a class="gg-link" href="#p207" onclick="return changeColor(this);"></a>刑部尚書、太子賓客、魏國公楊元琰
</p><p class="margin2" id="p208"><a class="gg-link" href="#p208" onclick="return changeColor(this);"></a>殿中監、兼知總監、汝南郡公翟無言
</p><p class="margin2" id="p209"><a class="gg-link" href="#p209" onclick="return changeColor(this);"></a>冠軍大將軍、左羽林軍大將軍、光祿卿、天水縣公趙承恩
</p><p class="margin2" id="p210"><a class="gg-link" href="#p210" onclick="return changeColor(this);"></a>將作大匠裴思諒
</p><p class="margin2" id="p211"><a class="gg-link" href="#p211" onclick="return changeColor(this);"></a>右羽林軍將軍、弘農郡公楊執一
</p><p class="margin2" id="p212"><a class="gg-link" href="#p212" onclick="return changeColor(this);"></a>左衛將軍、河東郡公薛思行
</p><p class="margin2" id="p213"><a class="gg-link" href="#p213" onclick="return changeColor(this);"></a>光祿卿、駙馬都尉、琅邪郡公王同皎
</p><p class="margin2" id="p214"><a class="gg-link" href="#p214" onclick="return changeColor(this);"></a>中書令、越國公鍾紹京
</p><p class="margin2" id="p215"><a class="gg-link" href="#p215" onclick="return changeColor(this);"></a>太僕卿、立節郡王薛崇簡
</p><p class="margin2" id="p216"><a class="gg-link" href="#p216" onclick="return changeColor(this);"></a>右金吾衛大將軍、涼國公李延昌
</p><p class="margin2" id="p217"><a class="gg-link" href="#p217" onclick="return changeColor(this);"></a>太子中允同正、冀國公馮道力
</p><p class="margin2" id="p218"><a class="gg-link" href="#p218" onclick="return changeColor(this);"></a>少府監、趙國公崔諤之
</p><p class="margin2" id="p219"><a class="gg-link" href="#p219" onclick="return changeColor(this);"></a>左監門衛中候、光祿卿、申國公許輔乾
</p><p class="margin2" id="p220"><a class="gg-link" href="#p220" onclick="return changeColor(this);"></a>左金吾大將軍、鄧國公張暐
</p><p class="margin2" id="p221"><a class="gg-link" href="#p221" onclick="return changeColor(this);"></a>朔方道行軍大總管、左羽林軍大將軍、平陽郡公薛訥
</p><p class="margin2" id="p222"><a class="gg-link" href="#p222" onclick="return changeColor(this);"></a>河南副元帥、太尉兼侍中、臨淮郡王李光弼
</p><p class="margin2" id="p223"><a class="gg-link" href="#p223" onclick="return changeColor(this);"></a>河東節度副大使、守司空、兼兵部尚書、霍國公王思禮
</p><p class="margin2" id="p224"><a class="gg-link" href="#p224" onclick="return changeColor(this);"></a>左相、豳國公韋見素
</p><p class="margin2" id="p225"><a class="gg-link" href="#p225" onclick="return changeColor(this);"></a>太保、韓國公苗晉卿
</p><p class="margin2" id="p226"><a class="gg-link" href="#p226" onclick="return changeColor(this);"></a>中書令、趙國公崔圓
</p><p class="margin2" id="p227"><a class="gg-link" href="#p227" onclick="return changeColor(this);"></a>太原節度使、檢校尚書左僕射、同中書門下平章事、金城郡王辛雲京
</p><p class="margin2" id="p228"><a class="gg-link" href="#p228" onclick="return changeColor(this);"></a>河西隴右副元帥、兵部尚書、同中書門下平章事、涼國公李抱玉
</p><p class="margin2" id="p229"><a class="gg-link" href="#p229" onclick="return changeColor(this);"></a>太子太師、檢校尚書右僕射、知省事、信都郡王田神功
</p><p class="margin2" id="p230"><a class="gg-link" href="#p230" onclick="return changeColor(this);"></a>四鎮北庭涇原節度使、檢校尚書左僕射、知省事、扶風郡王馬璘
</p><p class="margin2" id="p231"><a class="gg-link" href="#p231" onclick="return changeColor(this);"></a>左羽林軍大將軍、檢校戶部尚書、兼御史大夫薛景仙
</p><p class="margin2" id="p232"><a class="gg-link" href="#p232" onclick="return changeColor(this);"></a>右散騎常侍、檢校禮部尚書、兼御史大夫尚衡
</p><p class="margin2" id="p233"><a class="gg-link" href="#p233" onclick="return changeColor(this);"></a>太原尹、兼御史大夫、北都留守、河東節度副大使、南陽郡公鄧景山
</p><p class="margin2" id="p234"><a class="gg-link" href="#p234" onclick="return changeColor(this);"></a>河東節度副使、兼雁門郡太守、光祿卿賈循
</p><p class="margin2" id="p235"><a class="gg-link" href="#p235" onclick="return changeColor(this);"></a>禮部尚書、東京留守、酒泉縣侯李憕
</p><p class="margin2" id="p236"><a class="gg-link" href="#p236" onclick="return changeColor(this);"></a>東平郡太守姚誾</p>
<p class="margin4" id="p237"><a class="gg-link" href="#p237" onclick="return changeColor(this);"></a>右第二</p>
<p class="em2" id="p238"><a class="gg-link" href="#p238" onclick="return changeColor(this);"></a>盧弈，黃門監懷慎少子也。疏眉目，豐下，謹重寡欲，斤斤自脩。與兄奐名相上下，而剛毅過之。天寶初為鄠令，所治輒最，積功擢給事中，拜御史中丞。自懷慎、奐及弈，三居其官，清節似之，時傳其美。俄留臺東都，兼知武部選。</p>
<p class="em2" id="p239"><a class="gg-link" href="#p239" onclick="return changeColor(this);"></a>安祿山陷東都，吏亡散。弈前遣妻子懷印間道走京師，自朝服坐臺。被執，將殺之，即數祿山罪，徐顧賊徒曰：「為人臣者當識逆順，我不蹈失節，死何恨？」觀者恐懼。弈臨刑，西向再拜而辭，罵賊不空口，逆黨為變色。肅宗詔贈禮部尚書，下有司謚。時以為洛陽亡，操兵者任其咎，執法吏去之可也，委身寇讎，以死誰懟？博士獨孤及曰：「荀息殺身於晉，不食其言也；玄冥勤其官水死，守位忘躬也；伯姬待姆而火死，先禮後身也。彼死之日，皆於事無補。然則祿山亂大於里、丕，弈廉察之任，切於玄冥之官。分命所繫，不啻保姆；逆黨兵威，烈於水火。于斯時也，能與執干戈者同其戮力，挽之不來，推之不去，全操白刃之下，孰與夫懷安偷生者同其風？請謚曰貞烈。」詔可。</p>
<p class="em2" id="p240"><a class="gg-link" href="#p240" onclick="return changeColor(this);"></a>子杞，別有傳。杞子元輔。</p>
<p class="em2" id="p241"><a class="gg-link" href="#p241" onclick="return changeColor(this);"></a>元輔字子望，少以清行聞。擢進士，補崇文校書郎。杞死，德宗念之不忘，拜元輔左拾遺。歷杭、常、絳三州刺史，課當最，召授吏部郎中，進累兵部侍郎，為華州刺史，卒。</p>
<p class="em2" id="p242"><a class="gg-link" href="#p242" onclick="return changeColor(this);"></a>元輔端靜介正，能詔其祖，故歷顯劇，而人不以杞之惡為累云。</p>
<p class="em2" id="p243"><a class="gg-link" href="#p243" onclick="return changeColor(this);"></a>張介然者，猗氏人，本名六朗。性慎愿，長計畫。始為河、隴支郡太守。王忠嗣、皇甫惟明、哥舒翰踵領節度，並署營田、支度等使。入奏稱旨，賜與良渥。介然啟曰：「臣位三品，當給棨戟。若列於京師，雖富貴，不為鄉人知，願得列戟故里。」玄宗許之，別賜戟京師第門，仍賜絹五百匹，宴閭里長老。本鄉得列戟，自介然始。翰薦為少府監，歷衛尉卿。</p>
<p class="em2" id="p244"><a class="gg-link" href="#p244" onclick="return changeColor(this);"></a>祿山反，授河南節度採訪使，守陳留。陳留據水陸劇，居民孳夥，而太平久，不知戰。介然到屯不三日，賊已度河。車騎蹂騰，煙塵漫數十里，日為奪色。士聞鉦鼓聲，皆褫氣不能授甲。凡旬六日，城陷。初，有詔購賊首而暴誅慶宗狀。祿山入陳留，見詔書，拊膺大哭曰：「我何罪！吾子亦何罪，乃殺之！」即大恚憤，殺陳留降者萬人以逞，血流成川；斬介然於軍門。以偽將李廷望為節度使，守陳留。</p>
<p class="em2" id="p245"><a class="gg-link" href="#p245" onclick="return changeColor(this);"></a>祿山已拔陳留，則鼓而前，無敢亢。中宿攻滎陽，太守崔無詖率眾乘城，聞師譟，自隊如雨，無詖與官屬皆死賊手。以偽將武令珣戍焉。</p>
<p class="em2" id="p246"><a class="gg-link" href="#p246" onclick="return changeColor(this);"></a>無詖者，本韋后外家，博陵舊望也。始，無詖娶蕭至忠女，至忠敗，被貶。久乃為益州司馬。素善楊國忠，既用事，引為少府監，守滎陽。有詔贈禮部尚書，謚曰毅勇。
</p>
</div></body></html>