<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">新唐書-卷六·本紀第六·肅宗 代宗</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>本紀第六</h1><hr/></div>
<div class="section" id="title-1"><h2><strong>肅宗 代宗</strong></h2></div>
<p class="em2" id="p0"><a class="gg-link" href="#p0" onclick="return changeColor(this);"></a>肅宗文明武德大聖大宣孝皇帝諱亨，玄宗第三子也。母曰元獻皇后楊氏。初名嗣昇，封陝王。</p>
<p class="em2" id="p1"><a class="gg-link" href="#p1" onclick="return changeColor(this);"></a>開元四年，為安西大都護。性仁孝，好學，玄宗尤愛之，遣賀知章、潘肅、呂向、皇甫彬、邢璹等侍讀左右。</p>
<p class="em2" id="p2"><a class="gg-link" href="#p2" onclick="return changeColor(this);"></a>十五年，更名浚，徙封忠王，為朔方節度大使、單于大都護。</p>
<p class="em2" id="p3"><a class="gg-link" href="#p3" onclick="return changeColor(this);"></a>十八年，奚、契丹寇邊，乃以肅宗為河北道行軍元帥，遣御史大夫李朝隱等八總管兵十萬以伐之。居二歲，朝隱等敗奚、契丹於范陽北，肅宗以統帥功遷司徒。二十三年，又更名璵。</p>
<p class="em2" id="p4"><a class="gg-link" href="#p4" onclick="return changeColor(this);"></a>二十五年，皇太子瑛廢死，明年，立為皇太子。有司行冊禮，其儀有中嚴、外辦，其服絳紗。太子曰：「此天子禮也。」乃下公卿議。太師蕭嵩、左丞相裴耀卿請改「外辦」為「外備」，絳紗衣為朱明服，乃從之。二十八年，又更名紹。天寶三載，又更名亨。</p>
<p class="em2" id="p5"><a class="gg-link" href="#p5" onclick="return changeColor(this);"></a>安祿山來朝，太子識其有反相，請以罪誅之，玄宗不聽。祿山反。</p>
<p class="em2" id="p6"><a class="gg-link" href="#p6" onclick="return changeColor(this);"></a>十五載，玄宗避賊，行至馬嵬，父老遮道請留太子討賊，玄宗許之，遣壽王瑁及內侍高力士諭太子，太子乃還。六月丁酉，至渭北便橋，橋絕，募水濱居民得三千餘人，涉而濟。遇潼關散卒，以為賊，與戰，多傷，既而覺之，收其餘以涉，後軍多沒者。夕次永壽縣，吏民稍持牛酒來獻。新平郡太守薛羽、保定郡太守徐瑴聞賊且至，皆棄城走。己亥，太子次保定，捕得羽、瑴，斬之。辛丑，次平涼郡，得牧馬牛羊，兵始振。朔方留後支度副使杜鴻漸、六城水陸運使魏少游、節度判官崔漪、支度判官崔簡金、關內鹽池判官李涵、河西行軍司馬裴冕迎太子治兵于朔方。庚戌，次豐寧，見大河之險，將保之，會天大風，迴趨靈武。</p>
<p class="em2" id="p7"><a class="gg-link" href="#p7" onclick="return changeColor(this);"></a>七月辛酉，至于靈武。壬戌，裴冕等請皇太子即皇帝位。甲子，即皇帝位于靈武，尊皇帝曰上皇天帝，大赦，改元至德。賜文武官階、勳、爵，版授侍老太守、縣令。裴冕為中書侍郎、同中書門下平章事。甲戌，安祿山寇扶風，太守薛景仙敗之。</p>
<p class="em2" id="p8"><a class="gg-link" href="#p8" onclick="return changeColor(this);"></a>八月辛卯，張巡及安祿山將李廷望戰于雍丘，敗之。</p>
<p class="em2" id="p9"><a class="gg-link" href="#p9" onclick="return changeColor(this);"></a>十月辛巳朔，日有食之。癸未，次彭原郡。詔御史諫官論事勿先白大夫及宰相。始鬻爵、度僧尼。房琯為招討西京、防禦蒲潼兩關兵馬元帥，兵部尚書王思禮副之。南軍入于宜壽，中軍入于武功，北軍入于奉天。辛卯，河南節度副使張巡及令狐潮戰于雍丘，敗之。辛丑，房琯以中軍、北軍及安祿山之眾戰于陳濤斜，敗績。癸卯，琯又以南軍戰，敗績。是月，遣永王璘朝上皇天帝于蜀郡。璘反，丹徒郡太守閻敬之及璘戰于伊婁埭，死之。</p>
<p class="em2" id="p10"><a class="gg-link" href="#p10" onclick="return changeColor(this);"></a>十一月辛亥，河西地震。戊午，崔渙為江南宣慰使。郭子儀率回紇及安祿山戰于河上，敗之。史思明寇太原。</p>
<p class="em2" id="p11"><a class="gg-link" href="#p11" onclick="return changeColor(this);"></a>十二月，安祿山陷魯、東平、濟陰三郡。戊子，給復彭原郡二載。安祿山陷潁川，執太守薛愿及長史龐堅。</p>
<p class="em2" id="p12"><a class="gg-link" href="#p12" onclick="return changeColor(this);"></a>是歲，吐蕃陷巂州，嶺南溪獠梁崇牽陷容州。</p>
<p class="em2" id="p13"><a class="gg-link" href="#p13" onclick="return changeColor(this);"></a>二載正月，永王璘陷鄱陽郡。乙卯，安慶緒弒其父祿山。丙寅，河西兵馬使孟庭倫殺其節度使周佖，以武威郡反。乙亥，安慶緒將尹子奇寇睢陽郡，張巡敗之。</p>
<p class="em2" id="p14"><a class="gg-link" href="#p14" onclick="return changeColor(this);"></a>二月戊子，次于鳳翔。李光弼及安慶緒之眾戰于太原，敗之。丁酉，關西節度兵馬使郭英乂及安慶緒戰于武功，敗績。慶緒陷馮翊郡，太守蕭賁死之。慶緒將蔡希德寇太原。戊戌，庶人璘伏誅。庚子，郭子儀及安慶緒戰于潼關，敗之。壬寅，河西判官崔偁克武威郡，孟庭倫伏誅。甲辰，郭子儀及安慶緒戰于永豐倉，敗之，大將李韶光、王祚死之。</p>
<p class="em2" id="p15"><a class="gg-link" href="#p15" onclick="return changeColor(this);"></a>三月辛酉，韋見素、裴冕罷。憲部尚書致仕苗晉卿為左相。</p>
<p class="em2" id="p16"><a class="gg-link" href="#p16" onclick="return changeColor(this);"></a>四月戊寅，郭子儀為關內、河東副元帥。壬午，瘞陣亡者。庚寅，郭子儀及安慶緒將李歸仁戰于劉運橋，敗之。</p>
<p class="em2" id="p17"><a class="gg-link" href="#p17" onclick="return changeColor(this);"></a>五月癸丑，子儀及慶緒將安守忠戰于清渠，敗績。丁巳，房琯罷，諫議大夫張鎬為中書侍郎、同中書門下平章事。</p>
<p class="em2" id="p18"><a class="gg-link" href="#p18" onclick="return changeColor(this);"></a>六月癸未，尹子奇寇睢陽。丁酉，南充郡民何滔執其太守楊齊曾以反，劍南節度使盧元裕敗之。</p>
<p class="em2" id="p19"><a class="gg-link" href="#p19" onclick="return changeColor(this);"></a>七月己酉，太白經天。丁巳，安慶緒將安武臣陷陝郡。</p>
<p class="em2" id="p20"><a class="gg-link" href="#p20" onclick="return changeColor(this);"></a>八月丁丑，焚長春宮。甲申，崔渙罷。張鎬兼河南節度使，都統淮南諸軍事。靈昌郡太守許叔冀奔于彭城。癸巳，大閱。</p>
<p class="em2" id="p21"><a class="gg-link" href="#p21" onclick="return changeColor(this);"></a>閏月甲寅，安慶緒寇好畤，渭北節度使李光進敗之。丁卯，廣平郡王俶為天下兵馬元帥，郭子儀副之，以朔方、安西、回紇、南蠻、大食兵討安慶緒。辛未，京畿採訪宣慰使崔光遠及慶緒戰于駱谷，敗之；行軍司馬王伯倫戰于苑北，死之。</p>
<p class="em2" id="p22"><a class="gg-link" href="#p22" onclick="return changeColor(this);"></a>九月丁丑，慶緒陷上黨郡，執節度使程千里。壬寅，廣平郡王俶及慶緒戰于灃水，敗之。癸卯，復京師。慶緒奔于陝郡。尚書左僕射裴冕告太清宮、郊廟、社稷、五陵，宣慰百姓。</p>
<p class="em2" id="p23"><a class="gg-link" href="#p23" onclick="return changeColor(this);"></a>十月戊申，廣平郡王俶及安慶緒戰于新店，敗之，克陝郡。壬子，復東京，慶緒奔于河北。興平軍兵馬使李奐及慶緒之眾戰于武關，敗之，克上洛郡。吐蕃陷西平郡。癸丑，安慶緒陷睢陽，太守許遠及張巡、鄆州刺史姚誾、左金吾衞將軍南霽雲皆死之。癸亥，給復鳳翔五載，版授父老官。遣太子太師韋見素迎上皇天帝于蜀郡。丁卯，至自靈武，饗于太廟，哭三日。己巳，關內節度使王思禮及安慶緒戰于絳郡，敗之。</p>
<p class="em2" id="p24"><a class="gg-link" href="#p24" onclick="return changeColor(this);"></a>十一月丙子，張鎬率四鎮伊西北庭行營兵馬使李嗣業、陝西節度使來瑱、河南都知兵馬使嗣吳王祗克河南郡縣。庚子，作九廟神主，告享于長樂殿。</p>
<p class="em2" id="p25"><a class="gg-link" href="#p25" onclick="return changeColor(this);"></a>十二月丙午，上皇天帝至自蜀郡。甲寅，苗晉卿為中書侍郎、同中書門下平章事。戊午，大赦。靈武元從、蜀郡扈從官三品以上予一子官，四品以下一子出身。瘞陣亡者，致祭之，給復其家二載。免天下租、庸來歲三之一。禁珠玉、寶鈿、平脫、金泥、刺繡。復諸州及官名。以蜀郡為南京，鳳翔郡為西京，西京為中京。給復潞州五載，幷鄧許滑宋五州、雍丘好畤奉先縣二載，益州三載。賜文武官階、勳、爵，父老八十以上版授，加緋衣、銀魚，民酺五日。廣平郡王俶為太尉，進封楚王。苗晉卿為侍中，崔圓為中書令，李麟同中書門下三品。進封子南陽郡王係為趙王，新城郡王僅彭王，潁川郡王僩兗王，東陽郡王侹涇王。封子僙為襄王，倕𣏌王，偲召王，佋興王，侗定王。乙丑，史思明降。壬申，達奚珣等伏誅。</p>
<p class="em2" id="p26"><a class="gg-link" href="#p26" onclick="return changeColor(this);"></a>乾元元年正月戊寅，上皇天帝御宣政殿，授皇帝傳國、受命寶符，冊號曰光天文武大聖孝感皇帝。乙酉，出宮女三千人。庚寅，大閱。</p>
<p class="em2" id="p27"><a class="gg-link" href="#p27" onclick="return changeColor(this);"></a>二月癸卯，安慶緒將能元皓以淄、青降，以元皓為河北招討使。乙巳，上上皇天帝冊號曰聖皇天帝。丁未，大赦，改元。贈死事及拒偽命者官。成都、靈州扈從三品以上予一子官，五品以上一子出身，六品以下敍進之。免陷賊州三歲稅。賜文武官階、爵。</p>
<p class="em2" id="p28"><a class="gg-link" href="#p28" onclick="return changeColor(this);"></a>三月甲戌，徙封俶為成王。戊寅，立淑妃張氏為皇后。</p>
<p class="em2" id="p29"><a class="gg-link" href="#p29" onclick="return changeColor(this);"></a>四月辛亥，祔神主于太廟。甲寅，朝享于太廟，有事于南郊。乙卯，大赦，賜文武官階、勳、爵，天下非租、庸毋輒役使，有能賑貧窮寵以官爵，京官九品以上言事，二王、三恪予一子官。史思明殺范陽節度副使烏承恩以反。</p>
<p class="em2" id="p30"><a class="gg-link" href="#p30" onclick="return changeColor(this);"></a>五月戊子，張鎬罷。乙未，崔圓、李麟罷。太常少卿王璵為中書侍郎、同中書門下平章事。</p>
<p class="em2" id="p31"><a class="gg-link" href="#p31" onclick="return changeColor(this);"></a>七月，党項羌寇邊。</p>
<p class="em2" id="p32"><a class="gg-link" href="#p32" onclick="return changeColor(this);"></a>九月丙子，招討党項使王仲昇殺拓拔戎德。庚寅，郭子儀率李光弼、李嗣業、王思禮、淮西節度使魯炅、興平軍節度使李奐、滑濮節度使許叔冀、平盧兵馬使董秦、鄭蔡節度使季廣琛以討安慶緒。癸巳，大食、波斯寇廣州。</p>
<p class="em2" id="p33"><a class="gg-link" href="#p33" onclick="return changeColor(this);"></a>十月甲辰，立成王俶為皇太子。大赦。賜文武官階、爵，五品以上子為父後者勳兩轉。舉忠正孝友堪東宮官者。</p>
<p class="em2" id="p34"><a class="gg-link" href="#p34" onclick="return changeColor(this);"></a>十一月壬申，王思禮及安慶緒戰于相州，敗之。</p>
<p class="em2" id="p35"><a class="gg-link" href="#p35" onclick="return changeColor(this);"></a>十二月庚戌，戶部尚書李峘都統淮南、江東、江西節度使。丁卯，史思明陷魏州。</p>
<p class="em2" id="p36"><a class="gg-link" href="#p36" onclick="return changeColor(this);"></a>二年正月己巳，羣臣上尊號曰乾元大聖光天文武孝感皇帝。郭子儀及安慶緒戰于愁思岡，敗之。丁丑，祠九宮貴神。戊寅，耕籍田。</p>
<p class="em2" id="p37"><a class="gg-link" href="#p37" onclick="return changeColor(this);"></a>二月壬戌，中書門下慮囚。</p>
<p class="em2" id="p38"><a class="gg-link" href="#p38" onclick="return changeColor(this);"></a>三月己巳，皇后親蠶。壬申，九節度之師潰于滏水。史思明殺安慶緒。東京留守崔圓、河南尹蘇震、汝州刺史賈至奔于襄、鄧。郭子儀屯于東京。丁亥，以旱降死罪，流以下原之；流民還者給復三年。甲午，兵部侍郎呂諲同中書門下平章事。乙未，苗晉卿、王璵罷。京兆尹李峴為吏部尚書，中書舍人李揆為中書侍郎，戶部侍郎第五琦：同中書門下平章事。丙申，郭子儀為東畿、山南東、河南等道諸節度防禦兵馬元帥。</p>
<p class="em2" id="p39"><a class="gg-link" href="#p39" onclick="return changeColor(this);"></a>四月庚子，王思禮及史思明戰于直千嶺，敗之。壬寅，詔減常膳服御，武德中尚作坊非賜蕃客、戎祀所須者皆罷之。</p>
<p class="em2" id="p40"><a class="gg-link" href="#p40" onclick="return changeColor(this);"></a>五月辛巳，貶李峴為蜀州刺史。</p>
<p class="em2" id="p41"><a class="gg-link" href="#p41" onclick="return changeColor(this);"></a>七月辛巳，趙王係為天下兵馬元帥，李光弼副之。辛卯，呂諲罷。</p>
<p class="em2" id="p42"><a class="gg-link" href="#p42" onclick="return changeColor(this);"></a>八月乙巳，襄州防禦將康楚元、張嘉延反，逐其刺史王政。</p>
<p class="em2" id="p43"><a class="gg-link" href="#p43" onclick="return changeColor(this);"></a>九月甲子，張嘉延陷荊州。丁亥，太子少保崔光遠為荊襄招討、山南東道處置兵馬使。庚寅，史思明陷東京及齊、汝、鄭、滑四州。</p>
<p class="em2" id="p44"><a class="gg-link" href="#p44" onclick="return changeColor(this);"></a>十月乙巳，李光弼及史思明戰于河陽，敗之。壬戌，呂諲起復。</p>
<p class="em2" id="p45"><a class="gg-link" href="#p45" onclick="return changeColor(this);"></a>十一月庚午，貶第五琦為忠州刺史。</p>
<p class="em2" id="p46"><a class="gg-link" href="#p46" onclick="return changeColor(this);"></a>十二月乙巳，康楚元伏誅。史思明寇陝州，神策軍將衞伯玉敗之。</p>
<p class="em2" id="p47"><a class="gg-link" href="#p47" onclick="return changeColor(this);"></a>上元元年三月丙子，降死罪，流以下原之。</p>
<p class="em2" id="p48"><a class="gg-link" href="#p48" onclick="return changeColor(this);"></a>四月戊申，山南東道將張維瑾反，殺其節度使史翽。丁巳，有彗星出于婁、胃。己未，來瑱為山南東道節度使，以討張維瑾。</p>
<p class="em2" id="p49"><a class="gg-link" href="#p49" onclick="return changeColor(this);"></a>閏月辛酉，有彗星出于西方。甲戌，徙封係為越王。己卯，大赦，改元，賜文武官爵。追封太公望為武成王。復死刑三覆奏。是月，大饑。張維瑾降。</p>
<p class="em2" id="p50"><a class="gg-link" href="#p50" onclick="return changeColor(this);"></a>五月丙午，太子太傅苗晉卿為侍中。壬子，呂諲罷。</p>
<p class="em2" id="p51"><a class="gg-link" href="#p51" onclick="return changeColor(this);"></a>六月乙丑，鳳翔節度使崔光遠及羌、渾、党項戰于涇、隴，敗之。乙酉，又敗之于普潤。李光弼及史思明戰于懷州，敗之。</p>
<p class="em2" id="p52"><a class="gg-link" href="#p52" onclick="return changeColor(this);"></a>七月丁未，聖皇天帝遷于西內。</p>
<p class="em2" id="p53"><a class="gg-link" href="#p53" onclick="return changeColor(this);"></a>十一月甲午，揚州長史劉展反，陷潤州。丙申，陷昇州。壬子，李峘、淮南節度使鄧景山及劉展戰于淮上，敗績。</p>
<p class="em2" id="p54"><a class="gg-link" href="#p54" onclick="return changeColor(this);"></a>是歲，吐蕃陷廓州。西原蠻寇邊，桂州經略使邢濟敗之。</p>
<p class="em2" id="p55"><a class="gg-link" href="#p55" onclick="return changeColor(this);"></a>二年正月甲寅，降死罪，流以下原之。乙卯，劉展伏誅。</p>
<p class="em2" id="p56"><a class="gg-link" href="#p56" onclick="return changeColor(this);"></a>二月己未，奴剌、党項羌寇寶鷄，焚大散關，寇鳳州，刺史蕭𢘽死之，鳳翔尹李鼎敗之。戊寅，李光弼及史思明戰于北邙，敗績。思明陷河陽。癸未，貶李揆為袁州長史。河中節度使蕭華為中書侍郎、同中書門下平章事。乙酉，來瑱及史思明戰于魯山，敗之。</p>
<p class="em2" id="p57"><a class="gg-link" href="#p57" onclick="return changeColor(this);"></a>三月甲午，史朝義寇陝州，神策軍節度使衞伯玉敗之。戊戌，史朝義弒其父思明。李光弼罷副元帥。</p>
<p class="em2" id="p58"><a class="gg-link" href="#p58" onclick="return changeColor(this);"></a>四月己未，吏部侍郎裴遵慶為黃門侍郎、同中書門下平章事。乙亥，青密節度使尚衡及史朝義戰，敗之。丁丑，兗鄆節度使能元皓又敗之。壬午，劍南東川節度兵馬使段子璋反，陷綿州，遂州刺史嗣虢王巨死之，節度使李奐奔于成都。</p>
<p class="em2" id="p59"><a class="gg-link" href="#p59" onclick="return changeColor(this);"></a>五月甲午，史朝義將令狐彰以滑州降。戊戌，平盧軍節度使侯希逸及史朝義戰于幽州，敗之。庚子，李光弼為河南道副元帥。劍南節度使崔光遠克東川，段子璋伏誅。</p>
<p class="em2" id="p60"><a class="gg-link" href="#p60" onclick="return changeColor(this);"></a>七月癸未朔，日有食之。</p>
<p class="em2" id="p61"><a class="gg-link" href="#p61" onclick="return changeColor(this);"></a>八月辛巳，殿中監李國貞都統朔方、鎮西、北庭、興平、陳鄭、河中節度使。</p>
<p class="em2" id="p62"><a class="gg-link" href="#p62" onclick="return changeColor(this);"></a>九月壬寅，大赦，去「乾元大聖光天文武孝感」號，去「上元」號，稱元年，以十一月為歲首，月以斗所建辰為名。賜文武官階、勳、爵，版授侍老官，先授者敍進之。停四京號。</p>
<p class="em2" id="p63"><a class="gg-link" href="#p63" onclick="return changeColor(this);"></a>元年建子月癸巳，曹州刺史常休明及史朝義將薛㟧戰，敗之。己亥，朝聖皇天帝于西內。丙午，衞伯玉及史朝義戰于永寧，敗之。己酉，朝獻于太清宮。庚戌，朝享于太廟及元獻皇后廟。</p>
<p class="em2" id="p64"><a class="gg-link" href="#p64" onclick="return changeColor(this);"></a>建丑月辛亥，有事于南郊。己未，來瑱及史朝義戰于汝州，敗之。乙亥，侯希逸及朝義將李懷仙戰于范陽，敗之。</p>
<p class="em2" id="p65"><a class="gg-link" href="#p65" onclick="return changeColor(this);"></a>寶應元年建寅月甲申，追冊靖德太子琮為皇帝，妃竇氏為皇后。乙酉，葬王公妃主遇害者。丙戌，盜發敬陵、惠陵。甲辰，李光弼克許州。吐蕃請和。戊申，史朝義陷營州。</p>
<p class="em2" id="p66"><a class="gg-link" href="#p66" onclick="return changeColor(this);"></a>建卯月辛亥，大赦。賜文武官階、爵。五品以上清望及郎官、御史薦流人有行業情可矜者。停貢鷹、鷂、狗、豹。以京兆府為上都，河南府為東都，鳳翔府為西都，江陵府為南都，太原府為北都。壬子，羌、渾、奴剌寇梁州。癸丑，河東軍亂，殺其節度使鄧景山，都知兵馬使辛雲京自稱節度使。乙丑，河中軍亂，殺李國貞及其節度使荔非元禮。戊辰，淮西節度使王仲昇及史朝義將謝欽讓戰于申州，敗績。庚午，郭子儀知朔方、河中、北庭、潞儀澤沁節度行營，興平、定國軍兵馬副元帥。壬申，鄜州刺史成公意及党項戰，敗之。</p>
<p class="em2" id="p67"><a class="gg-link" href="#p67" onclick="return changeColor(this);"></a>建辰月壬午，大赦，官吏聽納贓免罪，左降官及流人罰鎮効力者還之。甲午，奴剌寇梁州。戊申，蕭華罷。戶部侍郎元載同中書門下平章事。</p>
<p class="em2" id="p68"><a class="gg-link" href="#p68" onclick="return changeColor(this);"></a>建巳月庚戌，史朝義寇澤州，刺史李抱玉敗之。壬子，楚州獻定國寶玉十有三。甲寅，聖皇天帝崩。乙丑，皇太子監國。大赦，改元年為寶應元年，復以正月為歲首，建巳月為四月。丙寅，閑廄使李輔國、飛龍廄副使程元振遷皇后于別殿，殺越王係、兗王僩。是夜，皇帝崩于長生殿，年五十二。
</p>
<p class="em2" id="p69"><a class="gg-link" href="#p69" onclick="return changeColor(this);"></a>代宗睿文孝武皇帝諱豫，肅宗長子也。母曰章敬皇后吳氏。玄宗諸孫百餘人，代宗最長，為嫡皇孫。聰明寬厚，喜慍不形於色，而好學強記，通易象。初名俶，封廣平郡王。</p>
<p class="em2" id="p70"><a class="gg-link" href="#p70" onclick="return changeColor(this);"></a>安祿山反，玄宗幸蜀，肅宗留討賊，代宗常從於兵間。</p>
<p class="em2" id="p71"><a class="gg-link" href="#p71" onclick="return changeColor(this);"></a>肅宗已即位，郭子儀等兵討安慶緒，未克。肅宗在岐，至德二載九月，以廣平郡王為天下兵馬元帥，率朔方、安西、回紇、南蠻、大食等兵二十萬以進討，百官送于朝堂，過闕而下，步出木馬門，然後復騎。以安西、北庭行營節度使李嗣業為前軍，朔方、河西、隴右節度使郭子儀為中軍，關內行營節度使王思禮為後軍，屯于香積寺。敗賊將安守忠，斬首六萬級。賊將張通儒守長安，聞守忠敗，棄城走，遂克京城，乃留思禮屯于苑中，代宗率大軍以東。安慶緒遣其將嚴莊拒于陝州，代宗及子儀、嗣業戰陝西，大敗之，慶緒奔于河北，遂克東都。肅宗還京師。十二月，進封楚王。</p>
<p class="em2" id="p72"><a class="gg-link" href="#p72" onclick="return changeColor(this);"></a>乾元元年三月，徙封成王。四月，立為皇太子。初，太子生之歲，豫州獻嘉禾，於是以為祥，及更名豫。</p>
<p class="em2" id="p73"><a class="gg-link" href="#p73" onclick="return changeColor(this);"></a>肅宗去上元三年號，止稱元年，月以斗所建辰為名。元年建巳月，肅宗寢疾，及詔皇太子監國。而楚州獻定國寶十有三，因曰：「楚者，太子之所封，今天降寶於楚，宜以建元。」乃以元年為寶應元年。</p>
<p class="em2" id="p74"><a class="gg-link" href="#p74" onclick="return changeColor(this);"></a>肅宗張皇后惡李輔國，欲圖之，召問太子，太子不許，乃與越王係謀之。肅宗疾革。四月丁卯，皇后與係將召太子入宮，飛龍副使程元振得其謀，以告輔國。輔國止太子無入，率兵入，殺係及兗王僩，幽皇后于別殿。是夕，肅宗崩，乃迎太子見羣臣於九仙門。明日，發喪。己巳，即皇帝位于柩前。癸酉，始聽政。甲戌，奉節郡王适為天下兵馬元帥，郭子儀罷副元帥。乙亥，進封适為魯王。</p>
<p class="em2" id="p75"><a class="gg-link" href="#p75" onclick="return changeColor(this);"></a>五月壬午，李輔國為司空。庚寅，追尊母為皇太后。丙申，李光弼及史朝義戰于宋州，敗之。丁酉，大赦。刺史予一子官，賜文武官階、爵，子為父後者勳一轉。免民逋租宿負。進封子益昌郡王邈為鄭王，延慶郡王迥韓王。追復庶人王氏為皇后，瑛、瑤、琚皆復其封號。</p>
<p class="em2" id="p76"><a class="gg-link" href="#p76" onclick="return changeColor(this);"></a>六月辛亥，追廢皇后張氏、越王係、兗王僩皆為庶人。</p>
<p class="em2" id="p77"><a class="gg-link" href="#p77" onclick="return changeColor(this);"></a>七月乙酉，殺山南東道節度使裴茙。癸巳，劍南西川兵馬使徐知道反。</p>
<p class="em2" id="p78"><a class="gg-link" href="#p78" onclick="return changeColor(this);"></a>八月己未，知道伏誅。辛未，台州人袁鼂反。乙亥，徙封适為雍王。</p>
<p class="em2" id="p79"><a class="gg-link" href="#p79" onclick="return changeColor(this);"></a>九月戊子，鳳州刺史呂日將及党項羌戰于三嗟谷，敗之。丙申，回紇請助戰。壬寅，大閱。癸卯，袁鼂陷信州。</p>
<p class="em2" id="p80"><a class="gg-link" href="#p80" onclick="return changeColor(this);"></a>十月乙卯，陷溫、明二州。詔浙江水旱，百姓重困，州縣勿輒科率，民疫死不能葬者為瘞之。辛酉，雍王适討史朝義。壬戌，盜殺李輔國。癸酉，雍王适克懷州。甲戌，敗史朝義于橫水，克河陽、東都，史朝義將張獻誠以汴州降。</p>
<p class="em2" id="p81"><a class="gg-link" href="#p81" onclick="return changeColor(this);"></a>十一月丁亥，朝義將薛嵩以相、衞、洺、邢四州降。丁酉，朝義將張忠志以趙、定、深、恆、易五州降。己亥，朔方行營節度使僕固懷恩為朔方、河北副元帥。</p>
<p class="em2" id="p82"><a class="gg-link" href="#p82" onclick="return changeColor(this);"></a>十二月己酉，太府左藏庫火。戊辰，瘞京城內外暴骨。甲戌，李光弼及袁鼂戰于衢州，敗之。</p>
<p class="em2" id="p83"><a class="gg-link" href="#p83" onclick="return changeColor(this);"></a>是歲，舒州人楊昭反，殺其刺史劉秋子。西原蠻叛。吐蕃寇秦、成、渭三州。</p>
<p class="em2" id="p84"><a class="gg-link" href="#p84" onclick="return changeColor(this);"></a>廣德元年正月癸未，京兆尹劉晏為吏部尚書、同中書門下平章事。甲申，史朝義自殺，其將李懷仙以幽州降，田承嗣以魏州降。壬寅，山陵使、山南東道節度使來瑱有罪，伏誅。</p>
<p class="em2" id="p85"><a class="gg-link" href="#p85" onclick="return changeColor(this);"></a>三月甲辰，山南東道兵馬使梁崇義自南陽入于襄州。丁未，李光弼及袁鼂戰，敗之。辛酉，葬至道大聖大明孝皇帝于泰陵。甲子，党項羌寇同州，郭子儀敗之于黃堆山。庚午，葬文明武德大聖大宣孝皇帝于建陵。</p>
<p class="em2" id="p86"><a class="gg-link" href="#p86" onclick="return changeColor(this);"></a>六月，同華節度使李懷讓自殺。</p>
<p class="em2" id="p87"><a class="gg-link" href="#p87" onclick="return changeColor(this);"></a>七月壬寅，羣臣上尊號曰寶應元聖文武孝皇帝。壬子，大赦，改元。免民逋負，戶三丁免其一庸、調；給復河北三年；回紇行營所經，免今歲租。賜內外官階、勳、爵。給功臣鐵券，藏名于太廟，圖形于凌煙閣。吐蕃陷隴右諸州。</p>
<p class="em2" id="p88"><a class="gg-link" href="#p88" onclick="return changeColor(this);"></a>八月，僕固懷恩反。</p>
<p class="em2" id="p89"><a class="gg-link" href="#p89" onclick="return changeColor(this);"></a>九月壬寅，裴遵慶宣慰僕固懷恩于汾州。乙丑，涇州刺史高暉叛附于吐蕃。</p>
<p class="em2" id="p90"><a class="gg-link" href="#p90" onclick="return changeColor(this);"></a>十月庚午，吐蕃陷邠州。辛未，寇奉天、武功，京師戒嚴。壬申，雍王适為關內兵馬元帥，郭子儀副之。癸酉，渭北行營兵馬使呂日將及吐蕃戰于盩厔，敗之。乙亥，又戰于盩厔，敗績。丙子，如陝州。丁丑，次華陰。豐王珙有罪伏誅。戊寅，吐蕃陷京師，立廣武郡王承宏為皇帝。辛巳，次陝州。癸巳，吐蕃潰，郭子儀復京師。南山五谷人高玉反。</p>
<p class="em2" id="p91"><a class="gg-link" href="#p91" onclick="return changeColor(this);"></a>十一月壬寅，廣州市舶使呂太一反，逐其節度使張休。</p>
<p class="em2" id="p92"><a class="gg-link" href="#p92" onclick="return changeColor(this);"></a>十二月辛未，劉晏宣慰上都。甲午，至自陝州。乙未，苗晉卿、裴遵慶罷。檢校禮部尚書李峴為黃門侍郎、同中書門下平章事。丙申，放承宏于華州。吐蕃陷松、維二州。西原蠻陷道州。</p>
<p class="em2" id="p93"><a class="gg-link" href="#p93" onclick="return changeColor(this);"></a>二年正月丙午，詔舉堪御史、諫官、刺史、縣令者。乙卯，立雍王适為皇太子。癸亥，劉晏、李峴罷。右散騎常侍王縉為黃門侍郎，太常卿杜鴻漸為兵部侍郎：同中書門下平章事。郭子儀兼河東副元帥。</p>
<p class="em2" id="p94"><a class="gg-link" href="#p94" onclick="return changeColor(this);"></a>二月辛未，僕固懷恩殺朔方軍節度留後渾釋之。癸酉，朝獻于太清宮。甲戌，朝享于太廟。乙亥，有事于南郊。己丑，大赦。賜內外官階、爵；武德功臣子孫予一人官；成都、靈武元從三品以上加賜爵一級，餘加一階；寶應功臣三品以上官一子，仍賜爵一級，餘加階、勳兩轉，五品以上為父後者勳兩轉。</p>
<p class="em2" id="p95"><a class="gg-link" href="#p95" onclick="return changeColor(this);"></a>三月辛丑，給復河南府二年。甲子，盛王琦薨。</p>
<p class="em2" id="p96"><a class="gg-link" href="#p96" onclick="return changeColor(this);"></a>四月甲午，禁鈿作珠翠。</p>
<p class="em2" id="p97"><a class="gg-link" href="#p97" onclick="return changeColor(this);"></a>五月，洛水溢。</p>
<p class="em2" id="p98"><a class="gg-link" href="#p98" onclick="return changeColor(this);"></a>六月丁卯，有星隕于汾州。</p>
<p class="em2" id="p99"><a class="gg-link" href="#p99" onclick="return changeColor(this);"></a>七月庚子，初稅青苗。己酉，李光弼薨。</p>
<p class="em2" id="p100"><a class="gg-link" href="#p100" onclick="return changeColor(this);"></a>八月丙寅，王縉為侍中，都統河南、淮南、山南東道節度行營事。壬申，王縉罷侍中。癸巳，吐蕃寇邠州，邠寧節度使白孝德敗之于宜祿。</p>
<p class="em2" id="p101"><a class="gg-link" href="#p101" onclick="return changeColor(this);"></a>九月己未，劍南節度使嚴武及吐蕃戰于當狗城，敗之。</p>
<p class="em2" id="p102"><a class="gg-link" href="#p102" onclick="return changeColor(this);"></a>是秋，有蜮。</p>
<p class="em2" id="p103"><a class="gg-link" href="#p103" onclick="return changeColor(this);"></a>十月丙寅，吐蕃寇邠州。丁卯，寇奉天，京師戒嚴。庚午，嚴武克吐蕃鹽川城。辛未，朔方兵馬使郭晞及吐蕃戰于邠西，敗之。是月，突厥寇豐州，守將馬望死之。</p>
<p class="em2" id="p104"><a class="gg-link" href="#p104" onclick="return changeColor(this);"></a>十一月乙未，吐蕃軍潰，京師解嚴。河西節度使楊志烈及僕固懷恩戰于靈州，敗績。癸丑，袁鼂伏誅。免越州今歲田租之半，給復溫、台、明三州一年。</p>
<p class="em2" id="p105"><a class="gg-link" href="#p105" onclick="return changeColor(this);"></a>十二月乙丑，高玉伏誅。丙寅，眾星隕。</p>
<p class="em2" id="p106"><a class="gg-link" href="#p106" onclick="return changeColor(this);"></a>是歲，西原蠻陷邵州。</p>
<p class="em2" id="p107"><a class="gg-link" href="#p107" onclick="return changeColor(this);"></a>永泰元年正月癸巳，大赦，改元。是月，歙州人殺其刺史龐濬。</p>
<p class="em2" id="p108"><a class="gg-link" href="#p108" onclick="return changeColor(this);"></a>二月戊寅，党項羌寇富平。庚辰，儀王璲薨。</p>
<p class="em2" id="p109"><a class="gg-link" href="#p109" onclick="return changeColor(this);"></a>三月庚子，雨木冰。庚戌，吐蕃請和。辛亥，大風拔木。</p>
<p class="em2" id="p110"><a class="gg-link" href="#p110" onclick="return changeColor(this);"></a>四月己巳，自春不雨，至于是而雨。</p>
<p class="em2" id="p111"><a class="gg-link" href="#p111" onclick="return changeColor(this);"></a>是夏，盩厔穭麥生。</p>
<p class="em2" id="p112"><a class="gg-link" href="#p112" onclick="return changeColor(this);"></a>七月辛卯，平盧、淄青兵馬使李懷玉逐其節度使侯希逸。</p>
<p class="em2" id="p113"><a class="gg-link" href="#p113" onclick="return changeColor(this);"></a>八月庚辰，王縉為河南副元帥。僕固懷恩及吐蕃、回紇、党項羌、渾、奴剌寇邊。</p>
<p class="em2" id="p114"><a class="gg-link" href="#p114" onclick="return changeColor(this);"></a>九月庚寅，命百官觀浮屠象于光順門。辛卯，太白經天。甲辰、吐蕃寇醴泉、奉天，党項羌寇同州，渾、奴剌寇盩厔，京師戒嚴。己酉，屯于苑，郭子儀屯于涇陽。丁巳，同華節度使周智光及吐蕃戰于澄城，敗之。智光入于鄜州，殺其刺史張麟，遂焚坊州。</p>
<p class="em2" id="p115"><a class="gg-link" href="#p115" onclick="return changeColor(this);"></a>十月，沙陀殺楊志烈。己未，吐蕃至邠州，與回紇寇邊。辛酉，寇奉天。癸亥，寇同州。乙丑，寇興平。丁卯，回紇、党項羌請降。癸酉，郭子儀及吐蕃戰于靈臺，敗之。京師解嚴。</p>
<p class="em2" id="p116"><a class="gg-link" href="#p116" onclick="return changeColor(this);"></a>閏月辛卯，朔方副將李懷光克靈州。辛亥，劍南西山兵馬使崔旰反，寇成都，節度使郭英乂奔于靈池，普州刺史韓澄殺之。癸丑，斂民貲作浮屠供。</p>
<p class="em2" id="p117"><a class="gg-link" href="#p117" onclick="return changeColor(this);"></a>大曆元年二月，吐蕃遣使來朝。壬子，杜鴻漸為山南西道、劍南東西川、邛南、西山等道副元帥。</p>
<p class="em2" id="p118"><a class="gg-link" href="#p118" onclick="return changeColor(this);"></a>三月癸未，劍南東川節度使張獻誠及崔旰戰于梓州，敗績。</p>
<p class="em2" id="p119"><a class="gg-link" href="#p119" onclick="return changeColor(this);"></a>七月癸酉，洛水溢。</p>
<p class="em2" id="p120"><a class="gg-link" href="#p120" onclick="return changeColor(this);"></a>九月辛巳，吐蕃陷原州。</p>
<p class="em2" id="p121"><a class="gg-link" href="#p121" onclick="return changeColor(this);"></a>十一月甲子，大赦，改元，給復流民歸業者三年。</p>
<p class="em2" id="p122"><a class="gg-link" href="#p122" onclick="return changeColor(this);"></a>十二月己亥，有彗星出于瓠瓜。癸卯，周智光反，殺虢州刺史龐充。</p>
<p class="em2" id="p123"><a class="gg-link" href="#p123" onclick="return changeColor(this);"></a>是冬，無雪。鄭王邈為天下兵馬元帥。</p>
<p class="em2" id="p124"><a class="gg-link" href="#p124" onclick="return changeColor(this);"></a>二年正月丁巳，郭子儀討周智光。己未，同華將李漢惠以同州降。甲子，周智光伏誅。淮西節度使李忠臣入于華州。戊寅，給復同、華二州二年。</p>
<p class="em2" id="p125"><a class="gg-link" href="#p125" onclick="return changeColor(this);"></a>八月壬寅，殺駙馬都尉姜慶初。</p>
<p class="em2" id="p126"><a class="gg-link" href="#p126" onclick="return changeColor(this);"></a>九月甲寅，吐蕃寇靈州。乙卯，寇邠州。郭子儀屯于涇陽，京師戒嚴。乙丑，晝有星流于南方。</p>
<p class="em2" id="p127"><a class="gg-link" href="#p127" onclick="return changeColor(this);"></a>是秋，桂州山獠反。</p>
<p class="em2" id="p128"><a class="gg-link" href="#p128" onclick="return changeColor(this);"></a>十月戊寅，朔方軍節度使路嗣恭及吐蕃戰于靈州，敗之。京師解嚴。</p>
<p class="em2" id="p129"><a class="gg-link" href="#p129" onclick="return changeColor(this);"></a>十一月辛未，雨木冰。壬申，京師地震。</p>
<p class="em2" id="p130"><a class="gg-link" href="#p130" onclick="return changeColor(this);"></a>三年二月癸巳，商州兵馬使劉洽殺其刺史殷仲卿。</p>
<p class="em2" id="p131"><a class="gg-link" href="#p131" onclick="return changeColor(this);"></a>三月乙巳朔，日有食之。</p>
<p class="em2" id="p132"><a class="gg-link" href="#p132" onclick="return changeColor(this);"></a>五月乙卯，追號齊王倓為皇帝，興信公主女張氏為皇后。癸亥，地震。</p>
<p class="em2" id="p133"><a class="gg-link" href="#p133" onclick="return changeColor(this);"></a>六月壬寅，幽州兵馬使朱希彩殺其節度使李懷仙，自稱留後。</p>
<p class="em2" id="p134"><a class="gg-link" href="#p134" onclick="return changeColor(this);"></a>閏月庚午，王縉兼幽州盧龍軍節度使。</p>
<p class="em2" id="p135"><a class="gg-link" href="#p135" onclick="return changeColor(this);"></a>七月壬申，瀘州刺史楊子琳反，陷成都，劍南節度留後崔寬敗之，克成都。子琳殺夔州別駕張忠。戊寅，吐蕃遣使來朝。</p>
<p class="em2" id="p136"><a class="gg-link" href="#p136" onclick="return changeColor(this);"></a>八月己酉，吐蕃寇靈州。丁卯，寇邠州，京師戒嚴。戊辰，邠寧節度使馬璘及吐蕃戰，敗之。庚午，王縉兼河東節度使。</p>
<p class="em2" id="p137"><a class="gg-link" href="#p137" onclick="return changeColor(this);"></a>九月丁丑，濟王環薨。壬午，吐蕃寇靈州，朔方將白元光敗之。壬辰，又敗之于靈武。戊戌，京師解嚴。</p>
<p class="em2" id="p138"><a class="gg-link" href="#p138" onclick="return changeColor(this);"></a>十二月辛酉，涇原兵馬使王童之謀反，伏誅。</p>
<p class="em2" id="p139"><a class="gg-link" href="#p139" onclick="return changeColor(this);"></a>四年正月甲戌，殺潁州刺史李岵。</p>
<p class="em2" id="p140"><a class="gg-link" href="#p140" onclick="return changeColor(this);"></a>二月乙卯，杜鴻漸罷副元帥。丙辰，京師地震。</p>
<p class="em2" id="p141"><a class="gg-link" href="#p141" onclick="return changeColor(this);"></a>三月，遣御史稅商錢。甲戌，免京兆今歲稅。</p>
<p class="em2" id="p142"><a class="gg-link" href="#p142" onclick="return changeColor(this);"></a>五月丙戌，京師地震。</p>
<p class="em2" id="p143"><a class="gg-link" href="#p143" onclick="return changeColor(this);"></a>六月戊申，王縉罷副元帥、都統。</p>
<p class="em2" id="p144"><a class="gg-link" href="#p144" onclick="return changeColor(this);"></a>七月癸未，降死罪，流以下原之。</p>
<p class="em2" id="p145"><a class="gg-link" href="#p145" onclick="return changeColor(this);"></a>十月丁巳，大霧。</p>
<p class="em2" id="p146"><a class="gg-link" href="#p146" onclick="return changeColor(this);"></a>十一月辛未，禁畿內弋獵。壬申，杜鴻漸罷。癸酉，元載權知門下省事。甲戌，吐蕃寇靈州，朔方軍節度留後常謙光敗之。丙子，左僕射裴冕同中書門下平章事。癸巳，裴冕兼河南、淮西、山南東道副元帥。</p>
<p class="em2" id="p147"><a class="gg-link" href="#p147" onclick="return changeColor(this);"></a>十二月戊戌，裴冕薨。</p>
<p class="em2" id="p148"><a class="gg-link" href="#p148" onclick="return changeColor(this);"></a>是歲，廣州人馮崇道、桂州人朱濟時反，容管經略使王翃敗之。</p>
<p class="em2" id="p149"><a class="gg-link" href="#p149" onclick="return changeColor(this);"></a>五年正月辛卯，鳳翔節度使李抱玉為河西、隴右、山南西道副元帥。</p>
<p class="em2" id="p150"><a class="gg-link" href="#p150" onclick="return changeColor(this);"></a>三月癸酉，內侍監魚朝恩有罪自殺。丙戌，以昭陵皇堂有光，赦京兆、關輔。</p>
<p class="em2" id="p151"><a class="gg-link" href="#p151" onclick="return changeColor(this);"></a>四月庚子，湖南兵馬使臧玠殺其團練使崔灌。己未，有彗星出于五車。</p>
<p class="em2" id="p152"><a class="gg-link" href="#p152" onclick="return changeColor(this);"></a>五月己卯，有彗星出于北方。六月己未，以彗星滅，降死罪，流以下原之。錄魏徵、王珪、李靖、李勣、房玄齡、杜如晦之後。</p>
<p class="em2" id="p153"><a class="gg-link" href="#p153" onclick="return changeColor(this);"></a>是歲，湖南將王國良反，及西原蠻寇州縣。</p>
<p class="em2" id="p154"><a class="gg-link" href="#p154" onclick="return changeColor(this);"></a>六年二月壬寅，李抱玉罷山南西道副元帥。</p>
<p class="em2" id="p155"><a class="gg-link" href="#p155" onclick="return changeColor(this);"></a>三月，王翃敗梁崇牽，古容州。</p>
<p class="em2" id="p156"><a class="gg-link" href="#p156" onclick="return changeColor(this);"></a>四月戊寅，藍田西原地陷。禁大𦅘、竭鑿六破錦及文紗吳綾為龍、鳳、麒麟、天馬、辟邪者。</p>
<p class="em2" id="p157"><a class="gg-link" href="#p157" onclick="return changeColor(this);"></a>五月戊申，殺殿中侍御史陸珽、成都府司錄參軍事李少良、大理評事韋頌。</p>
<p class="em2" id="p158"><a class="gg-link" href="#p158" onclick="return changeColor(this);"></a>七年二月庚午，江州江溢。</p>
<p class="em2" id="p159"><a class="gg-link" href="#p159" onclick="return changeColor(this);"></a>五月乙酉，大雨雹，大風拔木。乙未，以旱大赦，減膳，徹樂。</p>
<p class="em2" id="p160"><a class="gg-link" href="#p160" onclick="return changeColor(this);"></a>是秋，幽州盧龍將李懷瑗殺其節度使朱希彩，經略軍副使朱泚自稱留後。</p>
<p class="em2" id="p161"><a class="gg-link" href="#p161" onclick="return changeColor(this);"></a>十月乙亥，以淮南旱，免租、庸三之二。</p>
<p class="em2" id="p162"><a class="gg-link" href="#p162" onclick="return changeColor(this);"></a>十一月庚辰，免巴、蓬、渠、集、壁、充、通、開八州二歲租、庸。</p>
<p class="em2" id="p163"><a class="gg-link" href="#p163" onclick="return changeColor(this);"></a>十二月丙寅，雨土，有長星出于參。</p>
<p class="em2" id="p164"><a class="gg-link" href="#p164" onclick="return changeColor(this);"></a>八年正月甲辰，詔京官三品以上及郎官、御史歲舉刺史、縣令一人。</p>
<p class="em2" id="p165"><a class="gg-link" href="#p165" onclick="return changeColor(this);"></a>五月辛卯，鄭王邈薨。壬辰，赦京師。癸卯，降死罪，流以下原之。</p>
<p class="em2" id="p166"><a class="gg-link" href="#p166" onclick="return changeColor(this);"></a>八月己未，吐蕃寇靈州，郭子儀敗之于七級渠。甲子，廢華州屯田給貧民。</p>
<p class="em2" id="p167"><a class="gg-link" href="#p167" onclick="return changeColor(this);"></a>九月壬午，循州刺史哥舒晃反，殺嶺南節度使呂崇賁。戊子，詔京官五品以上、兩省供奉官、郎官、御史言事。</p>
<p class="em2" id="p168"><a class="gg-link" href="#p168" onclick="return changeColor(this);"></a>十月庚申，吐蕃寇涇、邠。丙寅，朔方兵馬使渾瑊及吐蕃戰于宜祿，敗績。涇原節度使馬璘及吐蕃戰于潘原，敗之。</p>
<p class="em2" id="p169"><a class="gg-link" href="#p169" onclick="return changeColor(this);"></a>九年二月辛未，徐州兵亂，逐其刺史梁乘。</p>
<p class="em2" id="p170"><a class="gg-link" href="#p170" onclick="return changeColor(this);"></a>四月壬辰，大赦。</p>
<p class="em2" id="p171"><a class="gg-link" href="#p171" onclick="return changeColor(this);"></a>十月壬申，信王瑝薨。乙亥，涼王璿薨。壬辰，降京師死罪，流以下原之。</p>
<p class="em2" id="p172"><a class="gg-link" href="#p172" onclick="return changeColor(this);"></a>十年正月丁酉，昭義軍兵馬使裴志清逐其節度使薛㟧，叛附于田承嗣。壬寅，壽王瑁薨。戊申，田承嗣反。癸丑，承嗣陷洺州。乙卯，劍南西川節度使崔寧及吐蕃戰于西山，敗之。</p>
<p class="em2" id="p173"><a class="gg-link" href="#p173" onclick="return changeColor(this);"></a>二月乙丑，田承嗣陷衞州，刺史薛雄死之。辛未，封子述為睦王，逾郴王，連恩王，遘鄜王，造忻王，暹韶王，運嘉王，遇端王，遹循王，通恭王，逵原王，逸雅王。丙子，河陽軍亂，逐三城使常休明。</p>
<p class="em2" id="p174"><a class="gg-link" href="#p174" onclick="return changeColor(this);"></a>三月甲午，陝州軍亂，逐其觀察使李國清。</p>
<p class="em2" id="p175"><a class="gg-link" href="#p175" onclick="return changeColor(this);"></a>四月癸未，河東節度使薛兼訓等討田承嗣。給復昭義五州二年。甲申，大雨雹，大風拔木。</p>
<p class="em2" id="p176"><a class="gg-link" href="#p176" onclick="return changeColor(this);"></a>五月乙未，魏博將霍榮國以礠州降。甲寅，大雨雹，大風拔木，震闕門。</p>
<p class="em2" id="p177"><a class="gg-link" href="#p177" onclick="return changeColor(this);"></a>六月甲戌，成德軍節度使李寶臣及田承嗣戰于冀州，敗之。</p>
<p class="em2" id="p178"><a class="gg-link" href="#p178" onclick="return changeColor(this);"></a>七月己未，杭州海溢。</p>
<p class="em2" id="p179"><a class="gg-link" href="#p179" onclick="return changeColor(this);"></a>八月己丑，田承嗣寇礠州。</p>
<p class="em2" id="p180"><a class="gg-link" href="#p180" onclick="return changeColor(this);"></a>九月壬寅，降京師死罪，流以下原之。壬子，吐蕃寇臨涇。癸丑，寇隴州。丙辰，李抱玉敗之于義寧。丁巳，馬璘又敗之于百里城。</p>
<p class="em2" id="p181"><a class="gg-link" href="#p181" onclick="return changeColor(this);"></a>十月辛酉朔，日有食之。甲子，昭義軍節度使李承昭及田承嗣戰于清水，敗之。丙寅，貴妃獨孤氏薨。丁卯，追冊為皇后。</p>
<p class="em2" id="p182"><a class="gg-link" href="#p182" onclick="return changeColor(this);"></a>十一月丁酉，魏博將吳希光以瀛州降。丁未，嶺南節度使路嗣恭克廣州，哥舒晃伏誅。</p>
<p class="em2" id="p183"><a class="gg-link" href="#p183" onclick="return changeColor(this);"></a>十一年正月庚寅，田承嗣降。辛亥，崔寧及吐蕃戰，敗之。</p>
<p class="em2" id="p184"><a class="gg-link" href="#p184" onclick="return changeColor(this);"></a>五月，汴宋都虞候李靈耀反，殺濮州刺史孟鑒。</p>
<p class="em2" id="p185"><a class="gg-link" href="#p185" onclick="return changeColor(this);"></a>七月庚寅，田承嗣寇滑州，永平軍節度使李勉敗績。</p>
<p class="em2" id="p186"><a class="gg-link" href="#p186" onclick="return changeColor(this);"></a>八月甲申，淮西節度使李忠臣、河陽三城使馬燧及李勉討李靈耀。</p>
<p class="em2" id="p187"><a class="gg-link" href="#p187" onclick="return changeColor(this);"></a>閏月丁酉，太白晝見。</p>
<p class="em2" id="p188"><a class="gg-link" href="#p188" onclick="return changeColor(this);"></a>九月乙丑，李忠臣、馬燧及李靈耀戰于鄭州，敗績。</p>
<p class="em2" id="p189"><a class="gg-link" href="#p189" onclick="return changeColor(this);"></a>十月乙酉，戰于中牟，敗之。壬辰，忠臣又敗之于西梁固。壬寅，淮南節度使陳少遊及李靈耀戰于汴州，敗之。丙午，田承嗣以兵援靈耀，李忠臣敗之于匡城。甲寅，靈耀伏誅。</p>
<p class="em2" id="p190"><a class="gg-link" href="#p190" onclick="return changeColor(this);"></a>十二年三月庚午，赦田承嗣。辛巳，元載有罪伏誅。貶王縉為括州刺史。</p>
<p class="em2" id="p191"><a class="gg-link" href="#p191" onclick="return changeColor(this);"></a>四月壬午，太常卿楊綰為中書侍郎，禮部侍郎常衮為門下侍郎：同中書門下平章事。癸巳，詔諫官獻封事勿限時，側門論事者隨狀面奏，六品以上官言事投匭者無勒副章。丁酉，吐蕃寇黎、雅二州，崔寧敗之。是月，金州人卓英璘反。</p>
<p class="em2" id="p192"><a class="gg-link" href="#p192" onclick="return changeColor(this);"></a>六月乙巳，英璘伏誅。給復金州二年。丁未，以旱降京師死罪，流以下原之。</p>
<p class="em2" id="p193"><a class="gg-link" href="#p193" onclick="return changeColor(this);"></a>七月己巳，楊綰薨。丙子，詔尚書、御史大夫、左右丞、侍郎舉任刺史者。</p>
<p class="em2" id="p194"><a class="gg-link" href="#p194" onclick="return changeColor(this);"></a>九月庚午，吐蕃寇坊州。</p>
<p class="em2" id="p195"><a class="gg-link" href="#p195" onclick="return changeColor(this);"></a>是秋，河溢。</p>
<p class="em2" id="p196"><a class="gg-link" href="#p196" onclick="return changeColor(this);"></a>十一月壬子，山南西道節度使張獻恭及吐蕃戰于岷州，敗之。</p>
<p class="em2" id="p197"><a class="gg-link" href="#p197" onclick="return changeColor(this);"></a>十二月丁亥，崔寧及吐蕃戰于西山，敗之。</p>
<p class="em2" id="p198"><a class="gg-link" href="#p198" onclick="return changeColor(this);"></a>是歲，恆、定、趙三州地震。冬，無雪。</p>
<p class="em2" id="p199"><a class="gg-link" href="#p199" onclick="return changeColor(this);"></a>十三年正月戊辰，回紇寇幷州。癸酉，河東節度留後鮑防及回紇戰于陽曲，敗績。</p>
<p class="em2" id="p200"><a class="gg-link" href="#p200" onclick="return changeColor(this);"></a>二月庚辰，代州刺史張光晟及回紇戰于羊虎谷，敗之。</p>
<p class="em2" id="p201"><a class="gg-link" href="#p201" onclick="return changeColor(this);"></a>四月甲辰，吐蕃寇靈州，常謙光敗之。</p>
<p class="em2" id="p202"><a class="gg-link" href="#p202" onclick="return changeColor(this);"></a>十月己丑，禁京畿持兵器捕獵。</p>
<p class="em2" id="p203"><a class="gg-link" href="#p203" onclick="return changeColor(this);"></a>是歲，郴州黃芩山崩。</p>
<p class="em2" id="p204"><a class="gg-link" href="#p204" onclick="return changeColor(this);"></a>十四年二月癸未，魏博節度使田承嗣卒，其兄子悅自稱留後。</p>
<p class="em2" id="p205"><a class="gg-link" href="#p205" onclick="return changeColor(this);"></a>三月丁未，汴宋將李希烈逐其節度使李忠臣，自稱留後。</p>
<p class="em2" id="p206"><a class="gg-link" href="#p206" onclick="return changeColor(this);"></a>五月辛酉，不豫，詔皇太子監國。是夕，皇帝崩于紫宸內殿，年五十三。
</p>
<p class="em2" id="p207"><a class="gg-link" href="#p207" onclick="return changeColor(this);"></a>贊曰：天寶之亂，大盜遽起，天子出奔。方是時，肅宗以皇太子治兵討賊，真得其職矣！然以僖宗之時，唐之威德在人，紀綱未壞，孰與天寶之際？而僖宗在蜀，諸鎮之兵糺合勠力，遂破黃巢而復京師。由是言之，肅宗雖不即尊位，亦可以破賊矣。蓋自高祖以來，三遜于位以授其子，而獨睿宗上畏天戒，發於誠心，若高祖、玄宗，豈其志哉！代宗之時，餘孽猶在，平亂守成，蓋亦中材之主也！
</p>
</div></body></html>