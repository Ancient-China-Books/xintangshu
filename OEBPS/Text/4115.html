<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">新唐書-卷三·本紀第三·高宗</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>本紀第三</h1><hr/></div>
<div class="section" id="title-1"><h2><strong>高宗</strong></h2></div>
<p class="em2" id="p0"><a class="gg-link" href="#p0" onclick="return changeColor(this);"></a>高宗天皇大聖大弘孝皇帝諱治，字為善，太宗第九子也。母曰文德皇后長孫氏。始封晉王，貞觀七年，遙領幷州都督。十七年，太子承乾廢，而魏王泰次當立，亦以罪黜，乃立子治為皇太子。太宗嘗命皇太子遊觀習射，太子辭以非所好，願得奉至尊，居膝下。太宗大喜，乃營寢殿側為別院，使太子居之。太宗每視朝，皇太子常侍，觀決庶政。</p>
<p class="em2" id="p1"><a class="gg-link" href="#p1" onclick="return changeColor(this);"></a>二十三年，太宗有疾，詔皇太子聽政於金液門。四月，從幸翠微宮。太宗崩，以羽檄發六府甲士四千，衞皇太子入于京師。六月甲戌，即皇帝位于柩前。大赦，賜文武官勳一轉，民八十以上粟帛，給復雍州及比歲供軍所一年。癸未，長孫无忌為太尉。癸巳，檢校洛州刺史李勣為開府儀同三司，參掌機密。</p>
<p class="em2" id="p2"><a class="gg-link" href="#p2" onclick="return changeColor(this);"></a>八月癸酉，河東地震。乙亥，又震。庚辰，遣使存問河東，給復二年，賜壓死者人絹三匹。庚寅，葬文皇帝于昭陵。</p>
<p class="em2" id="p3"><a class="gg-link" href="#p3" onclick="return changeColor(this);"></a>九月甲寅，荊王元景為司徒，吳王恪為司空。乙卯，李勣為尚書左僕射、同中書門下三品。</p>
<p class="em2" id="p4"><a class="gg-link" href="#p4" onclick="return changeColor(this);"></a>十一月乙丑，晉州地震。左翊衞郎將高偘伐突厥。</p>
<p class="em2" id="p5"><a class="gg-link" href="#p5" onclick="return changeColor(this);"></a>是冬，無雪。</p>
<p class="em2" id="p6"><a class="gg-link" href="#p6" onclick="return changeColor(this);"></a>永徽元年正月辛丑，改元。丙午，立妃王氏為皇后。張行成為侍中。</p>
<p class="em2" id="p7"><a class="gg-link" href="#p7" onclick="return changeColor(this);"></a>二月辛卯，封子孝為許王，上金𣏌王，素節雍王。</p>
<p class="em2" id="p8"><a class="gg-link" href="#p8" onclick="return changeColor(this);"></a>四月己巳，晉州地震。</p>
<p class="em2" id="p9"><a class="gg-link" href="#p9" onclick="return changeColor(this);"></a>五月己未，太白晝見。</p>
<p class="em2" id="p10"><a class="gg-link" href="#p10" onclick="return changeColor(this);"></a>六月，高偘及突厥戰于金山，敗之。庚辰，晉州地震，詔五品以上言事。</p>
<p class="em2" id="p11"><a class="gg-link" href="#p11" onclick="return changeColor(this);"></a>七月辛酉，以旱慮囚。</p>
<p class="em2" id="p12"><a class="gg-link" href="#p12" onclick="return changeColor(this);"></a>八月戊辰，給五品以上解官充侍者半祿，加賜帛。庚午，降死罪以下。</p>
<p class="em2" id="p13"><a class="gg-link" href="#p13" onclick="return changeColor(this);"></a>九月癸卯，高偘俘突厥車鼻可汗以獻。</p>
<p class="em2" id="p14"><a class="gg-link" href="#p14" onclick="return changeColor(this);"></a>十月戊辰，李勣罷左僕射。</p>
<p class="em2" id="p15"><a class="gg-link" href="#p15" onclick="return changeColor(this);"></a>十一月己未，貶褚遂良為同州刺史。</p>
<p class="em2" id="p16"><a class="gg-link" href="#p16" onclick="return changeColor(this);"></a>十二月庚午，琰州獠寇邊，梓州都督謝萬歲死之。</p>
<p class="em2" id="p17"><a class="gg-link" href="#p17" onclick="return changeColor(this);"></a>二年正月戊戌，開義倉以賑民。乙巳，黃門侍郎宇文節、中書侍郎柳奭同中書門下三品。乙卯，瑤池都督阿史那賀魯叛。</p>
<p class="em2" id="p18"><a class="gg-link" href="#p18" onclick="return changeColor(this);"></a>四月乙丑，命有司毋進肉食，訖于五月。</p>
<p class="em2" id="p19"><a class="gg-link" href="#p19" onclick="return changeColor(this);"></a>七月丁未，賀魯寇庭州，左武衞大將軍梁建方、右驍衞大將軍契苾何力為弓月道行軍總管以伐之。</p>
<p class="em2" id="p20"><a class="gg-link" href="#p20" onclick="return changeColor(this);"></a>八月己巳，高季輔為侍中；于志寧為尚書左僕射，張行成為右僕射，同中書門下三品。己卯，白水蠻寇邊，左領軍將軍趙孝祖為郎州道行軍總管以伐之。</p>
<p class="em2" id="p21"><a class="gg-link" href="#p21" onclick="return changeColor(this);"></a>九月癸卯，以同州苦泉牧地賜貧民。</p>
<p class="em2" id="p22"><a class="gg-link" href="#p22" onclick="return changeColor(this);"></a>十月辛卯，晉州地震。</p>
<p class="em2" id="p23"><a class="gg-link" href="#p23" onclick="return changeColor(this);"></a>十一月辛酉，有事于南郊。癸酉，禁進犬馬鷹鶻。戊寅，忻州地震。甲申，雨木冰。是月，竇州、義州蠻寇邊，桂州都督劉伯英敗之。趙孝祖及白水蠻戰于羅仵候山，敗之。</p>
<p class="em2" id="p24"><a class="gg-link" href="#p24" onclick="return changeColor(this);"></a>十二月乙未，太白晝見。壬子，處月朱邪孤注殺招慰使單道惠，叛附于賀魯。</p>
<p class="em2" id="p25"><a class="gg-link" href="#p25" onclick="return changeColor(this);"></a>是冬，無雪。</p>
<p class="em2" id="p26"><a class="gg-link" href="#p26" onclick="return changeColor(this);"></a>三年正月癸亥，梁建方及處月戰于牢山，敗之。甲子，以旱避正殿，減膳，降囚罪，徒以下原之。己巳，褚遂良為吏部尚書、同中書門下三品。丙子，享于太廟。丁亥，耕藉田。</p>
<p class="em2" id="p27"><a class="gg-link" href="#p27" onclick="return changeColor(this);"></a>三月辛巳，雨土。宇文節為侍中，柳奭守中書令。</p>
<p class="em2" id="p28"><a class="gg-link" href="#p28" onclick="return changeColor(this);"></a>四月庚寅，趙孝祖及白水蠻戰，敗之。甲午，彭王元則薨。是月，兵部侍郎韓瑗為黃門侍郎、同中書門下三品。</p>
<p class="em2" id="p29"><a class="gg-link" href="#p29" onclick="return changeColor(this);"></a>五月庚申，求齊侍中崔季舒、給事黃門侍郎裴澤、隋儀同三司豆盧毓、御史中丞游楚客子孫官之。</p>
<p class="em2" id="p30"><a class="gg-link" href="#p30" onclick="return changeColor(this);"></a>七月丁巳，立陳王忠為皇太子，大赦，賜五品以上子為父後者勳一轉，民酺三日。</p>
<p class="em2" id="p31"><a class="gg-link" href="#p31" onclick="return changeColor(this);"></a>九月丙辰，求周司沐大夫裴融、尚書左丞封孝琰子孫官之。是月，中書侍郎來濟同中書門下三品。</p>
<p class="em2" id="p32"><a class="gg-link" href="#p32" onclick="return changeColor(this);"></a>十二月癸巳，濮王泰薨。</p>
<p class="em2" id="p33"><a class="gg-link" href="#p33" onclick="return changeColor(this);"></a>四年二月甲申，駙馬都尉房遺愛薛萬徹柴令武、高陽巴陵公主謀反，伏誅；殺荊王元景、吳王恪。乙酉，流宇文節于桂州。戊子，廢蜀王愔為庶人。己亥，徐王元禮為司徒，李勣為司空。</p>
<p class="em2" id="p34"><a class="gg-link" href="#p34" onclick="return changeColor(this);"></a>四月壬寅，以旱慮囚，遣使決天下獄，減殿中、太僕馬粟，詔文武官言事。甲辰，避正殿，減膳。</p>
<p class="em2" id="p35"><a class="gg-link" href="#p35" onclick="return changeColor(this);"></a>六月己丑，太白晝見。</p>
<p class="em2" id="p36"><a class="gg-link" href="#p36" onclick="return changeColor(this);"></a>八月己亥，隕石于馮翊十有八。</p>
<p class="em2" id="p37"><a class="gg-link" href="#p37" onclick="return changeColor(this);"></a>九月壬戌，張行成薨。甲戌，褚遂良為尚書右僕射。</p>
<p class="em2" id="p38"><a class="gg-link" href="#p38" onclick="return changeColor(this);"></a>十月庚子，幸溫湯。甲辰，赦新豐。乙巳，至自溫湯。戊申，睦州女子陳碩真反，婺州刺史崔義玄討之。</p>
<p class="em2" id="p39"><a class="gg-link" href="#p39" onclick="return changeColor(this);"></a>十一月庚戌，陳碩真伏誅。癸丑，兵部尚書崔敦禮為侍中。丁巳，柳奭為中書令。</p>
<p class="em2" id="p40"><a class="gg-link" href="#p40" onclick="return changeColor(this);"></a>十二月庚子，高季輔薨。</p>
<p class="em2" id="p41"><a class="gg-link" href="#p41" onclick="return changeColor(this);"></a>五年正月丙寅，以旱詔文武官、朝集使言事。</p>
<p class="em2" id="p42"><a class="gg-link" href="#p42" onclick="return changeColor(this);"></a>三月戊午，如萬年宮。乙丑，次鳳泉湯。辛未，赦岐州及所過徒罪以下。</p>
<p class="em2" id="p43"><a class="gg-link" href="#p43" onclick="return changeColor(this);"></a>六月癸亥，柳奭罷。丙寅，河北大水，遣使慮囚。</p>
<p class="em2" id="p44"><a class="gg-link" href="#p44" onclick="return changeColor(this);"></a>八月己未，詔免麟游、岐陽今歲課役，岐州及供頓縣半歲。</p>
<p class="em2" id="p45"><a class="gg-link" href="#p45" onclick="return changeColor(this);"></a>九月丁酉，至自萬年宮。</p>
<p class="em2" id="p46"><a class="gg-link" href="#p46" onclick="return changeColor(this);"></a>十月癸卯，築京師羅郭，起觀于九門。</p>
<p class="em2" id="p47"><a class="gg-link" href="#p47" onclick="return changeColor(this);"></a>六年正月壬申，拜昭陵，赦醴泉及行從，免縣今歲租、調，陵所宿衞進爵一級，令、丞加一階。癸酉，以少牢祭陪葬者。甲戌，至自昭陵。庚寅，封子弘為代王，賢潞王。</p>
<p class="em2" id="p48"><a class="gg-link" href="#p48" onclick="return changeColor(this);"></a>二月乙巳，皇太子加元服，降死罪以下，賜酺三日，五品以上為父後者勳一轉。乙丑，營州都督程名振、左衞中郎將蘇定方伐高麗。</p>
<p class="em2" id="p49"><a class="gg-link" href="#p49" onclick="return changeColor(this);"></a>五月壬午，及高麗戰于貴端水，敗之。癸未，左屯衞大將軍程知節為葱山道行軍大總管，以伐賀魯。壬辰，韓瑗為侍中，來濟為中書令。</p>
<p class="em2" id="p50"><a class="gg-link" href="#p50" onclick="return changeColor(this);"></a>七月乙酉，崔敦禮為中書令。是月，中書舍人李義府為中書侍郎，參知政事。</p>
<p class="em2" id="p51"><a class="gg-link" href="#p51" onclick="return changeColor(this);"></a>九月庚午，貶褚遂良為潭州都督。乙酉，洛水溢。</p>
<p class="em2" id="p52"><a class="gg-link" href="#p52" onclick="return changeColor(this);"></a>十月，齊州黃河溢。己酉，廢皇后為庶人。乙卯，立宸妃武氏為皇后。丁巳，大赦，賜民八十以上粟帛。</p>
<p class="em2" id="p53"><a class="gg-link" href="#p53" onclick="return changeColor(this);"></a>十一月己巳，皇后見于太廟。戊子，停諸州貢珠。癸巳，詔禁吏酷法及為隱名書者。</p>
<p class="em2" id="p54"><a class="gg-link" href="#p54" onclick="return changeColor(this);"></a>是冬，皇后殺王庶人。</p>
<p class="em2" id="p55"><a class="gg-link" href="#p55" onclick="return changeColor(this);"></a>顯慶元年正月辛未，廢皇太子為梁王，立代王弘為皇太子。壬申，大赦，改元，賜五品以上子為父後者勳一轉，民酺三日，八十以上粟帛。丙戌，禁胡人為幻戲者。甲午，放宮人。</p>
<p class="em2" id="p56"><a class="gg-link" href="#p56" onclick="return changeColor(this);"></a>三月辛巳，皇后親蠶。丙戌，戶部侍郎杜正倫為黃門侍郎、同中書門下三品。</p>
<p class="em2" id="p57"><a class="gg-link" href="#p57" onclick="return changeColor(this);"></a>四月壬寅，詔五品以上老疾不以罪者同致仕。壬子，矩州人謝無零反，伏誅。</p>
<p class="em2" id="p58"><a class="gg-link" href="#p58" onclick="return changeColor(this);"></a>七月癸未，崔敦禮為太子少師、同中書門下三品。</p>
<p class="em2" id="p59"><a class="gg-link" href="#p59" onclick="return changeColor(this);"></a>八月丙申，崔敦禮薨。辛丑，程知節及賀魯部歌邏祿、處月戰于榆慕谷，敗之。</p>
<p class="em2" id="p60"><a class="gg-link" href="#p60" onclick="return changeColor(this);"></a>九月庚辰，括州海溢。癸未，程知節及賀魯戰于怛篤城，敗之。</p>
<p class="em2" id="p61"><a class="gg-link" href="#p61" onclick="return changeColor(this);"></a>十一月乙丑，以子顯生，賜京官、朝集使勳一轉。自八月霜且雨至於是月。</p>
<p class="em2" id="p62"><a class="gg-link" href="#p62" onclick="return changeColor(this);"></a>是歲，龜茲大將羯獵顛附于賀魯，左屯衞大將軍楊冑伐之。</p>
<p class="em2" id="p63"><a class="gg-link" href="#p63" onclick="return changeColor(this);"></a>二年閏正月壬寅，如洛陽宮。庚戌，右屯衞將軍蘇定方為伊麗道行軍總管，以伐賀魯。</p>
<p class="em2" id="p64"><a class="gg-link" href="#p64" onclick="return changeColor(this);"></a>二月癸亥，降洛州囚罪，徒以下原之，免民一歲租、調，賜百歲以上氈衾粟帛。庚午，封子顯為周王。壬申，徙封素節為郇王。</p>
<p class="em2" id="p65"><a class="gg-link" href="#p65" onclick="return changeColor(this);"></a>三月戊申，禁舅姑拜公主，父母拜王妃。癸丑，李義府兼中書令。</p>
<p class="em2" id="p66"><a class="gg-link" href="#p66" onclick="return changeColor(this);"></a>五月丙申，幸明德宮。</p>
<p class="em2" id="p67"><a class="gg-link" href="#p67" onclick="return changeColor(this);"></a>七月丁亥，如洛陽宮。</p>
<p class="em2" id="p68"><a class="gg-link" href="#p68" onclick="return changeColor(this);"></a>八月丁卯，貶韓瑗為振州刺史，來濟為台州刺史。辛未，衞尉卿許敬宗為侍中。</p>
<p class="em2" id="p69"><a class="gg-link" href="#p69" onclick="return changeColor(this);"></a>九月庚寅，杜正倫兼中書令。</p>
<p class="em2" id="p70"><a class="gg-link" href="#p70" onclick="return changeColor(this);"></a>十一月戊戌，如許州。甲辰，遣使慮所過州縣囚。乙巳，獵于滍南。壬子，講武于新鄭，赦鄭州，免一歲租賦，賜八十以上粟帛，其嘗事高祖任佐史者以名聞。</p>
<p class="em2" id="p71"><a class="gg-link" href="#p71" onclick="return changeColor(this);"></a>十二月乙卯，如洛陽宮。丁巳，蘇定方敗賀魯于金牙山，執之。丁卯，以洛陽宮為東都。</p>
<p class="em2" id="p72"><a class="gg-link" href="#p72" onclick="return changeColor(this);"></a>三年正月戊申，楊冑及龜茲羯獵顛戰于泥師城，敗之。</p>
<p class="em2" id="p73"><a class="gg-link" href="#p73" onclick="return changeColor(this);"></a>二月甲狾，至自東都。戊寅，慮囚。</p>
<p class="em2" id="p74"><a class="gg-link" href="#p74" onclick="return changeColor(this);"></a>六月壬子，程名振及高麗戰于赤烽鎮，敗之。</p>
<p class="em2" id="p75"><a class="gg-link" href="#p75" onclick="return changeColor(this);"></a>十一月乙酉，貶杜正倫為橫州刺史，李義府普州刺史。戊子，許敬宗權檢校中書令。甲午，蘇定方俘賀魯以獻。戊戌，許敬宗為中書令，大理卿辛茂將兼侍中。</p>
<p class="em2" id="p76"><a class="gg-link" href="#p76" onclick="return changeColor(this);"></a>四年三月壬午，崑陵都護阿史那彌射及西突厥真珠葉護戰于雙河，敗之。</p>
<p class="em2" id="p77"><a class="gg-link" href="#p77" onclick="return changeColor(this);"></a>四月丙辰，于志寧為太子太師、同中書門下三品。乙丑，黃門侍郎許圉師同中書門下三品。戊辰，流長孫无忌于黔州。于志寧罷。</p>
<p class="em2" id="p78"><a class="gg-link" href="#p78" onclick="return changeColor(this);"></a>五月己卯，許圉師為中書侍郎、同中書門下三品。丙申，兵部尚書任雅相、度支尚書盧承慶參知政事。戊戌，殺涼州都督長史趙持滿。</p>
<p class="em2" id="p79"><a class="gg-link" href="#p79" onclick="return changeColor(this);"></a>七月己丑，以旱避正殿。壬辰，慮囚。</p>
<p class="em2" id="p80"><a class="gg-link" href="#p80" onclick="return changeColor(this);"></a>八月壬子，李義府為吏部尚書、同中書門下三品。</p>
<p class="em2" id="p81"><a class="gg-link" href="#p81" onclick="return changeColor(this);"></a>十月丙午，皇太子加元服，大赦，賜五品以上子孫為父祖後者勳一轉，民酺三日。</p>
<p class="em2" id="p82"><a class="gg-link" href="#p82" onclick="return changeColor(this);"></a>閏月戊寅，如東都，皇太子監國。辛巳，詔所過供頓免今歲租賦之半，賜民八十以上氈衾粟帛。</p>
<p class="em2" id="p83"><a class="gg-link" href="#p83" onclick="return changeColor(this);"></a>十一月丙午，許圉師為左散騎常侍、檢校侍中。戊午，辛茂將薨。癸亥，賀魯部悉結闕俟斤都曼寇邊，左驍衞大將軍蘇定方為安撫大使以伐之。盧承慶同中書門下三品。</p>
<p class="em2" id="p84"><a class="gg-link" href="#p84" onclick="return changeColor(this);"></a>五年正月癸卯，蘇定方俘都曼以獻。甲子，如幷州。己巳，次長平，賜父老布帛。</p>
<p class="em2" id="p85"><a class="gg-link" href="#p85" onclick="return changeColor(this);"></a>二月丙戌，赦幷州及所過州縣，義旗初嘗任五品以上葬幷州者祭之，加佐命功臣食別封者子孫二階，大將軍府僚佐存者一階，民年八十以上版授刺史、縣令，賜酺三日。甲午，祠舊宅。</p>
<p class="em2" id="p86"><a class="gg-link" href="#p86" onclick="return changeColor(this);"></a>三月丙午，皇后宴親族隣里于朝堂，會命婦于內殿。賜從官五品以上、幷州長史司馬勳一轉。婦人八十以上版授郡君，賜氈衾粟帛。己酉，講武于城西。辛亥，左武衞大將軍蘇定方為神兵道行軍大總管，新羅王金春秋為嵎夷道行軍總管，率三將軍及新羅兵以伐百濟。</p>
<p class="em2" id="p87"><a class="gg-link" href="#p87" onclick="return changeColor(this);"></a>四月癸巳，如東都。</p>
<p class="em2" id="p88"><a class="gg-link" href="#p88" onclick="return changeColor(this);"></a>五月辛丑，作八關宮。戊辰，定襄都督阿史德樞賓為沙磚道行軍總管，以伐契丹。</p>
<p class="em2" id="p89"><a class="gg-link" href="#p89" onclick="return changeColor(this);"></a>六月庚午朔，日有食之。</p>
<p class="em2" id="p90"><a class="gg-link" href="#p90" onclick="return changeColor(this);"></a>七月乙巳，廢梁王忠為庶人。丁卯，盧承慶罷。</p>
<p class="em2" id="p91"><a class="gg-link" href="#p91" onclick="return changeColor(this);"></a>八月庚辰，蘇定方及百濟戰，敗之。壬午，左武衞大將軍鄭仁泰及悉結、拔也固、僕骨、同羅戰，敗之。癸未，赦神兵道大總管以下軍士及其家，賜民酺三日。</p>
<p class="em2" id="p92"><a class="gg-link" href="#p92" onclick="return changeColor(this);"></a>十一月戊戌，蘇定方俘百濟王以獻。甲寅，如許州。</p>
<p class="em2" id="p93"><a class="gg-link" href="#p93" onclick="return changeColor(this);"></a>十二月辛未，獵于安樂川。己卯，如東都。壬午，左驍衞大將軍契苾何力為浿江道行軍大總管，蘇定方為遼東道行軍大總管，左驍衞將軍劉伯英為平壤道行軍大總管，以伐高麗。阿史德樞賓及奚、契丹戰，敗之。</p>
<p class="em2" id="p94"><a class="gg-link" href="#p94" onclick="return changeColor(this);"></a>龍朔元年正月戊午，鴻臚卿蕭嗣業為扶餘道行軍總管，以伐高麗。</p>
<p class="em2" id="p95"><a class="gg-link" href="#p95" onclick="return changeColor(this);"></a>二月乙未，改元，赦洛州。</p>
<p class="em2" id="p96"><a class="gg-link" href="#p96" onclick="return changeColor(this);"></a>四月庚辰，任雅相為浿江道行軍總管，契苾何力為遼東道行軍總管，蘇定方為平壤道行軍總管，蕭嗣業為扶餘道行軍總管，右驍衞將軍程名振為鏤方道行軍總管，左驍衞將軍龐孝泰為沃沮道行軍總管，率三十五軍以伐高麗。甲午晦，日有食之。</p>
<p class="em2" id="p97"><a class="gg-link" href="#p97" onclick="return changeColor(this);"></a>六月辛巳，太白經天。</p>
<p class="em2" id="p98"><a class="gg-link" href="#p98" onclick="return changeColor(this);"></a>八月甲戌，蘇定方及高麗戰于浿江，敗之。</p>
<p class="em2" id="p99"><a class="gg-link" href="#p99" onclick="return changeColor(this);"></a>九月癸卯，及皇后幸李勣、許圉師第。壬子，徙封賢為沛王。</p>
<p class="em2" id="p100"><a class="gg-link" href="#p100" onclick="return changeColor(this);"></a>十月丁卯，獵于陸渾。戊辰，獵于非山。癸酉，如東都。鄭仁泰為鐵勒道行軍大總管，蕭嗣業為仙㟧道行軍大總管，左驍衞大將軍阿史那忠為長岑道行軍大總管，以伐鐵勒。</p>
<p class="em2" id="p101"><a class="gg-link" href="#p101" onclick="return changeColor(this);"></a>二年二月甲子，大易官名。甲戌，任雅相薨。戊寅，龐孝泰及高麗戰于蛇水，死之。</p>
<p class="em2" id="p102"><a class="gg-link" href="#p102" onclick="return changeColor(this);"></a>三月庚寅，鄭仁泰及鐵勒戰于天山，敗之。乙巳，如河北縣。辛亥，如蒲州。癸丑，如同州。</p>
<p class="em2" id="p103"><a class="gg-link" href="#p103" onclick="return changeColor(this);"></a>四月庚申，至自同州。辛巳，作蓬萊宮。</p>
<p class="em2" id="p104"><a class="gg-link" href="#p104" onclick="return changeColor(this);"></a>六月癸亥，禁宗戚獻纂組雕鏤。</p>
<p class="em2" id="p105"><a class="gg-link" href="#p105" onclick="return changeColor(this);"></a>七月戊子，以子旭輪生滿月，大赦，賜酺三日。右威衞將軍孫仁師為熊津道行軍總管，以伐百濟。戊戌，李義府罷。</p>
<p class="em2" id="p106"><a class="gg-link" href="#p106" onclick="return changeColor(this);"></a>八月壬寅，許敬宗為太子少師、同東西臺三品。</p>
<p class="em2" id="p107"><a class="gg-link" href="#p107" onclick="return changeColor(this);"></a>九月丁丑，李義府起復。</p>
<p class="em2" id="p108"><a class="gg-link" href="#p108" onclick="return changeColor(this);"></a>十月丁酉，幸溫湯，皇太子監國。丁未，至自溫湯。庚戌，西臺侍郎上官儀同東西臺三品。</p>
<p class="em2" id="p109"><a class="gg-link" href="#p109" onclick="return changeColor(this);"></a>十一月辛未，貶許圉師為虔州刺史。癸酉，封子旭輪為殷王。</p>
<p class="em2" id="p110"><a class="gg-link" href="#p110" onclick="return changeColor(this);"></a>是歲，右衞將軍蘇海政為䫻海道行軍總管，以伐龜茲。海政殺崑陵都護阿史那彌射。<span class="jiaozhusup">「都護」，各本原作「都督」。按上文顯慶四年三月壬午條載阿史那彌射為崑陵都護，與本書卷二一五下及舊書卷一九四下突厥傳、冊府卷九六四俱合。查本書卷四三下及舊書卷四０地理志、通鑑卷二００皆云顯慶二年分西突厥地置崑陵、濛池二都護府。知「都督」為「都護」之訛，據改。</span></p><p class="em2" id="p111"><a class="gg-link" href="#p111" onclick="return changeColor(this);"></a>三年正月乙丑，李義府為右相。</p>
<p class="em2" id="p112"><a class="gg-link" href="#p112" onclick="return changeColor(this);"></a>二月，減百官一月俸，賦雍、同等十五州民錢，以作蓬萊宮。乙亥，殺駙馬都尉韋正矩。庚戌，慮囚。</p>
<p class="em2" id="p113"><a class="gg-link" href="#p113" onclick="return changeColor(this);"></a>四月戊子，流李義府于巂州。</p>
<p class="em2" id="p114"><a class="gg-link" href="#p114" onclick="return changeColor(this);"></a>五月壬午，柳州蠻叛，冀州都督長史劉伯英以嶺南兵伐之。</p>
<p class="em2" id="p115"><a class="gg-link" href="#p115" onclick="return changeColor(this);"></a>六月，吐蕃攻吐谷渾，涼州都督鄭仁泰為青海道行軍大總管以救之。</p>
<p class="em2" id="p116"><a class="gg-link" href="#p116" onclick="return changeColor(this);"></a>八月癸卯，有彗星出于左攝提。戊申，詔百寮言事。遣按察大使于十道。</p>
<p class="em2" id="p117"><a class="gg-link" href="#p117" onclick="return changeColor(this);"></a>九月戊午，孫仁師及百濟戰于白江，敗之。</p>
<p class="em2" id="p118"><a class="gg-link" href="#p118" onclick="return changeColor(this);"></a>十月辛巳，詔皇太子五日一至光順門，監諸司奏事，小事決之。</p>
<p class="em2" id="p119"><a class="gg-link" href="#p119" onclick="return changeColor(this);"></a>十一月甲戌，雨木冰。</p>
<p class="em2" id="p120"><a class="gg-link" href="#p120" onclick="return changeColor(this);"></a>十二月庚子，改明年為麟德元年，降京師、雍州諸縣死罪以下。壬寅，安西都護高賢為行軍總管，以伐弓月。</p>
<p class="em2" id="p121"><a class="gg-link" href="#p121" onclick="return changeColor(this);"></a>麟德元年二月戊子，如福昌宮。癸卯，如萬年宮。</p>
<p class="em2" id="p122"><a class="gg-link" href="#p122" onclick="return changeColor(this);"></a>四月壬午，道王元慶薨。</p>
<p class="em2" id="p123"><a class="gg-link" href="#p123" onclick="return changeColor(this);"></a>五月戊申，許王孝薨。丙寅，以旱避正殿。</p>
<p class="em2" id="p124"><a class="gg-link" href="#p124" onclick="return changeColor(this);"></a>七月丁未，詔以三年正月有事于泰山。</p>
<p class="em2" id="p125"><a class="gg-link" href="#p125" onclick="return changeColor(this);"></a>八月己卯，幸舊第，降萬年縣死罪以下。壬午，至自萬年宮。丁亥，司列太常伯劉祥道兼右相，大司憲竇德玄為司元太常伯、檢校左相。</p>
<p class="em2" id="p126"><a class="gg-link" href="#p126" onclick="return changeColor(this);"></a>十二月丙戌，殺上官儀。戊子，殺庶人忠。劉祥道罷。太子右中護樂彥瑋、西臺侍郎孫處約同知軍國政事。</p>
<p class="em2" id="p127"><a class="gg-link" href="#p127" onclick="return changeColor(this);"></a>是冬，無雪。</p>
<p class="em2" id="p128"><a class="gg-link" href="#p128" onclick="return changeColor(this);"></a>二年二月壬午，如東都。</p>
<p class="em2" id="p129"><a class="gg-link" href="#p129" onclick="return changeColor(this);"></a>三月甲寅，司戎太常伯姜恪同東西臺三品。戊午，遣使慮京都諸司及雍、洛二州囚。</p>
<p class="em2" id="p130"><a class="gg-link" href="#p130" onclick="return changeColor(this);"></a>閏月癸酉，日有食之。</p>
<p class="em2" id="p131"><a class="gg-link" href="#p131" onclick="return changeColor(this);"></a>是春，疏勒、弓月、吐蕃攻于闐，西州都督崔智辯、左武衞將軍曹繼叔救之。</p>
<p class="em2" id="p132"><a class="gg-link" href="#p132" onclick="return changeColor(this);"></a>四月丙午，赦桂、廣、黔三都督府。丙寅，講武于邙山之陽。戊辰，左侍極陸敦信檢校右相，孫處約、樂彥瑋罷。</p>
<p class="em2" id="p133"><a class="gg-link" href="#p133" onclick="return changeColor(this);"></a>七月己丑，鄧王元裕薨。</p>
<p class="em2" id="p134"><a class="gg-link" href="#p134" onclick="return changeColor(this);"></a>十月壬戌，帶方州刺史劉仁軌為大司憲兼知政事。丁卯，如泰山。大有年。</p>
<p class="em2" id="p135"><a class="gg-link" href="#p135" onclick="return changeColor(this);"></a>乾封元年正月戊辰，封于泰山。庚午，禪于社首，以皇后為亞獻。壬申，大赦，改元。賜文武官階、勳、爵。民年八十以上版授下州刺史、司馬、縣令，婦人郡、縣君；七十以上至八十，賜古爵一級。民酺七日，女子百戶牛酒。免所過今年租賦，給復齊州一年半、兗州二年。辛卯，幸曲阜，祠孔子，贈太師。</p>
<p class="em2" id="p136"><a class="gg-link" href="#p136" onclick="return changeColor(this);"></a>二月己未，如亳州，祠老子，追號太上玄元皇帝，縣人宗姓給復一年。</p>
<p class="em2" id="p137"><a class="gg-link" href="#p137" onclick="return changeColor(this);"></a>四月甲辰，至自亳州。庚戌，陸敦信罷。</p>
<p class="em2" id="p138"><a class="gg-link" href="#p138" onclick="return changeColor(this);"></a>六月壬寅，高麗泉男生請內附，右驍衞大將軍契苾何力為遼東安撫大使，率兵援之。左金吾衞將軍龐同善、營州都督高偘為遼東道行軍總管，左武衞將軍薛仁貴、左監門衞將軍李謹行為後援。</p>
<p class="em2" id="p139"><a class="gg-link" href="#p139" onclick="return changeColor(this);"></a>七月乙丑，徙封旭輪為豫王。庚午，劉仁軌兼右相。</p>
<p class="em2" id="p140"><a class="gg-link" href="#p140" onclick="return changeColor(this);"></a>八月辛丑，竇德玄薨。丁未，殺始州刺史武惟良、淄州刺史武懷運。</p>
<p class="em2" id="p141"><a class="gg-link" href="#p141" onclick="return changeColor(this);"></a>九月，龐同善及高麗戰，敗之。</p>
<p class="em2" id="p142"><a class="gg-link" href="#p142" onclick="return changeColor(this);"></a>十二月己酉，李勣為遼東道行臺大總管，率六總管兵以伐高麗。</p>
<p class="em2" id="p143"><a class="gg-link" href="#p143" onclick="return changeColor(this);"></a>二年正月丁丑，以旱避正殿，減膳，慮囚。</p>
<p class="em2" id="p144"><a class="gg-link" href="#p144" onclick="return changeColor(this);"></a>二月丁酉，涪陵郡王愔薨。辛丑，禁工商乘馬。</p>
<p class="em2" id="p145"><a class="gg-link" href="#p145" onclick="return changeColor(this);"></a>六月乙卯，西臺侍郎楊武戴至德、東臺侍郎李安期、司列少常伯趙仁本同東西臺三品。東臺舍人張文瓘參知政事。</p>
<p class="em2" id="p146"><a class="gg-link" href="#p146" onclick="return changeColor(this);"></a>七月己卯，以旱避正殿，減膳，遣使慮囚。</p>
<p class="em2" id="p147"><a class="gg-link" href="#p147" onclick="return changeColor(this);"></a>八月己丑朔，日有食之。辛亥，李安期罷。</p>
<p class="em2" id="p148"><a class="gg-link" href="#p148" onclick="return changeColor(this);"></a>九月庚申，以餌藥，皇太子監國。辛未，李勣及高麗戰于新城，敗之。</p>
<p class="em2" id="p149"><a class="gg-link" href="#p149" onclick="return changeColor(this);"></a>是歲，嶺南洞獠陷瓊州。</p>
<p class="em2" id="p150"><a class="gg-link" href="#p150" onclick="return changeColor(this);"></a>總章元年正月壬子，劉仁軌為遼東道副大總管兼安撫大使、浿江道行軍總管。</p>
<p class="em2" id="p151"><a class="gg-link" href="#p151" onclick="return changeColor(this);"></a>二月丁巳，皇太子釋奠于國學。戊寅，如九成宮。壬午，李勣敗高麗，克扶餘、南蘇、木底、蒼巖城。</p>
<p class="em2" id="p152"><a class="gg-link" href="#p152" onclick="return changeColor(this);"></a>三月庚寅，大赦，改元。</p>
<p class="em2" id="p153"><a class="gg-link" href="#p153" onclick="return changeColor(this);"></a>四月乙卯，贈顏回太子少師，曾參太子少保。丙辰，有彗星出于五車，避正殿，減膳，撤樂，詔內外官言事。庚申，以太原元從西府功臣為二等：第一功後官無五品者，授其子若孫一人，有至四品五品者加二階，有三品以上加爵三等；第二功後官無五品者，授其子若孫從六品一人，有至五品者加一階，六品者二階，三品以上爵一等。辛巳，楊武薨。</p>
<p class="em2" id="p154"><a class="gg-link" href="#p154" onclick="return changeColor(this);"></a>八月癸酉，至自九成宮。</p>
<p class="em2" id="p155"><a class="gg-link" href="#p155" onclick="return changeColor(this);"></a>九月癸巳，李勣敗高麗王高藏，執之。</p>
<p class="em2" id="p156"><a class="gg-link" href="#p156" onclick="return changeColor(this);"></a>十二月丁巳，俘高藏以獻。丁卯，有事于南郊。甲戌，姜恪檢校左相，司平太常伯閻立本守右相。</p>
<p class="em2" id="p157"><a class="gg-link" href="#p157" onclick="return changeColor(this);"></a>二年二月辛酉，右肅機李敬玄為西臺侍郎，張文瓘為東臺侍郎：同東西臺三品。</p>
<p class="em2" id="p158"><a class="gg-link" href="#p158" onclick="return changeColor(this);"></a>三月丙戌，東臺侍郎郝處俊同東西臺三品。癸巳，皇后親蠶。</p>
<p class="em2" id="p159"><a class="gg-link" href="#p159" onclick="return changeColor(this);"></a>四月己酉，如九成宮。</p>
<p class="em2" id="p160"><a class="gg-link" href="#p160" onclick="return changeColor(this);"></a>六月戊申朔，日有食之。</p>
<p class="em2" id="p161"><a class="gg-link" href="#p161" onclick="return changeColor(this);"></a>七月癸巳，左衞大將軍契苾何力為烏海道行軍大總管，以援吐谷渾。</p>
<p class="em2" id="p162"><a class="gg-link" href="#p162" onclick="return changeColor(this);"></a>九月庚寅，括州海溢。壬寅，如岐州。乙巳，赦岐州，賜高年粟帛。十月丁巳，至自岐州。</p>
<p class="em2" id="p163"><a class="gg-link" href="#p163" onclick="return changeColor(this);"></a>十一月丁亥，徙封旭輪為冀王，改名輪。</p>
<p class="em2" id="p164"><a class="gg-link" href="#p164" onclick="return changeColor(this);"></a>十二月戊申，李勣薨。</p>
<p class="em2" id="p165"><a class="gg-link" href="#p165" onclick="return changeColor(this);"></a>是冬，無雪。</p>
<p class="em2" id="p166"><a class="gg-link" href="#p166" onclick="return changeColor(this);"></a>咸亨元年正月丁丑，劉仁軌罷。</p>
<p class="em2" id="p167"><a class="gg-link" href="#p167" onclick="return changeColor(this);"></a>二月戊申，慮囚。丁巳，東南有聲若雷。</p>
<p class="em2" id="p168"><a class="gg-link" href="#p168" onclick="return changeColor(this);"></a>三月甲戌，大赦，改元。壬辰，許敬宗罷。</p>
<p class="em2" id="p169"><a class="gg-link" href="#p169" onclick="return changeColor(this);"></a>四月癸卯，吐蕃陷龜茲撥換城。廢安西四鎮。己酉，李敬玄罷。辛亥，右威衞大將軍薛仁貴為邏娑道行軍大總管，以伐吐蕃。庚午，如九成宮。雍州大雨雹。高麗酋長鉗牟岑叛，寇邊，左監門衞大將軍高偘為東州道行軍總管，右領軍衞大將軍李謹行為燕山道行軍總管，以伐之。</p>
<p class="em2" id="p170"><a class="gg-link" href="#p170" onclick="return changeColor(this);"></a>六月壬寅朔，日有食之。</p>
<p class="em2" id="p171"><a class="gg-link" href="#p171" onclick="return changeColor(this);"></a>七月甲戌，以雍、華、蒲、同四州旱，遣使慮囚，減中御諸廄馬。戊子，李敬玄起復。薛仁貴及吐蕃戰于大非川，敗績。</p>
<p class="em2" id="p172"><a class="gg-link" href="#p172" onclick="return changeColor(this);"></a>八月庚戌，以穀貴禁酒。丁巳，至自九成宮。甲子，趙王福薨。丙寅，以旱避正殿，減膳。</p>
<p class="em2" id="p173"><a class="gg-link" href="#p173" onclick="return changeColor(this);"></a>九月丁丑，給復雍、華、同、岐、邠、隴六州一年。</p>
<p class="em2" id="p174"><a class="gg-link" href="#p174" onclick="return changeColor(this);"></a>閏月癸卯，皇后以旱請避位。甲寅，姜恪為涼州道行軍大總管，以伐吐蕃。</p>
<p class="em2" id="p175"><a class="gg-link" href="#p175" onclick="return changeColor(this);"></a>十月庚辰，詔文武官言事。乙未，趙仁本罷。</p>
<p class="em2" id="p176"><a class="gg-link" href="#p176" onclick="return changeColor(this);"></a>十二月庚寅，復官名。</p>
<p class="em2" id="p177"><a class="gg-link" href="#p177" onclick="return changeColor(this);"></a>是歲，大饑。</p>
<p class="em2" id="p178"><a class="gg-link" href="#p178" onclick="return changeColor(this);"></a>二年正月乙巳，如東都，皇太子監國。</p>
<p class="em2" id="p179"><a class="gg-link" href="#p179" onclick="return changeColor(this);"></a>二月辛未，遣使存問諸州。</p>
<p class="em2" id="p180"><a class="gg-link" href="#p180" onclick="return changeColor(this);"></a>四月戊子，大風，雨雹。</p>
<p class="em2" id="p181"><a class="gg-link" href="#p181" onclick="return changeColor(this);"></a>六月癸巳，以旱慮囚。</p>
<p class="em2" id="p182"><a class="gg-link" href="#p182" onclick="return changeColor(this);"></a>九月，地震。丙申，徐王元禮薨。</p>
<p class="em2" id="p183"><a class="gg-link" href="#p183" onclick="return changeColor(this);"></a>十月丙子，求明禮樂之士。</p>
<p class="em2" id="p184"><a class="gg-link" href="#p184" onclick="return changeColor(this);"></a>十一月甲午朔，日有食之。庚戌，如許州，遣使存問所過疾老鰥寡，慮囚。</p>
<p class="em2" id="p185"><a class="gg-link" href="#p185" onclick="return changeColor(this);"></a>十二月癸酉，獵于昆陽。丙戌，如東都。</p>
<p class="em2" id="p186"><a class="gg-link" href="#p186" onclick="return changeColor(this);"></a>是歲，姜恪為侍中，閻立本為中書令。</p>
<p class="em2" id="p187"><a class="gg-link" href="#p187" onclick="return changeColor(this);"></a>三年正月辛丑，姚州蠻寇邊，太子右衞副率梁積壽為姚州道行軍總管以伐之。</p>
<p class="em2" id="p188"><a class="gg-link" href="#p188" onclick="return changeColor(this);"></a>二月己卯，姜恪薨。</p>
<p class="em2" id="p189"><a class="gg-link" href="#p189" onclick="return changeColor(this);"></a>四月壬申，校旗于洛水之陰。</p>
<p class="em2" id="p190"><a class="gg-link" href="#p190" onclick="return changeColor(this);"></a>九月癸卯，徙封賢為雍王。</p>
<p class="em2" id="p191"><a class="gg-link" href="#p191" onclick="return changeColor(this);"></a>十月己未，皇太子監國。</p>
<p class="em2" id="p192"><a class="gg-link" href="#p192" onclick="return changeColor(this);"></a>十一月戊子朔，日有食之。甲辰，至自東都。</p>
<p class="em2" id="p193"><a class="gg-link" href="#p193" onclick="return changeColor(this);"></a>十二月，金紫光祿大夫致仕劉仁軌為太子左庶子、同中書門下三品。</p>
<p class="em2" id="p194"><a class="gg-link" href="#p194" onclick="return changeColor(this);"></a>四年正月丙辰，鄭王元懿薨。</p>
<p class="em2" id="p195"><a class="gg-link" href="#p195" onclick="return changeColor(this);"></a>四月丙子，如九成宮。</p>
<p class="em2" id="p196"><a class="gg-link" href="#p196" onclick="return changeColor(this);"></a>閏五月丁卯，禁作簺捕魚、營圈取獸者。</p>
<p class="em2" id="p197"><a class="gg-link" href="#p197" onclick="return changeColor(this);"></a>八月辛丑，以不豫詔皇太子聽諸司啟事。己酉，大風落太廟鴟尾。</p>
<p class="em2" id="p198"><a class="gg-link" href="#p198" onclick="return changeColor(this);"></a>十月壬午，閻立本薨。乙未，以皇太子納妃，赦岐州，賜酺三日。乙巳，至自九成宮。</p>
<p class="em2" id="p199"><a class="gg-link" href="#p199" onclick="return changeColor(this);"></a>上元元年二月壬午，劉仁軌為雞林道行軍大總管，以伐新羅。</p>
<p class="em2" id="p200"><a class="gg-link" href="#p200" onclick="return changeColor(this);"></a>三月辛亥朔，日有食之。己巳，皇后親蠶。</p>
<p class="em2" id="p201"><a class="gg-link" href="#p201" onclick="return changeColor(this);"></a>八月壬辰，皇帝稱天皇，皇后稱天后。追尊六代祖宣簡公為宣皇帝，妣張氏曰宣莊皇后；五代祖懿王為光皇帝，妣賈氏曰光懿皇后。增高祖、太宗及后謚。大赦，改元，賜酺三日。</p>
<p class="em2" id="p202"><a class="gg-link" href="#p202" onclick="return changeColor(this);"></a>十一月丙午，如東都。己酉，獵于華山曲武原。</p>
<p class="em2" id="p203"><a class="gg-link" href="#p203" onclick="return changeColor(this);"></a>十二月癸未，蔣王惲自殺。</p>
<p class="em2" id="p204"><a class="gg-link" href="#p204" onclick="return changeColor(this);"></a>二年正月己未，給復雍、同、華、岐、隴五州一年。辛未，吐蕃請和。</p>
<p class="em2" id="p205"><a class="gg-link" href="#p205" onclick="return changeColor(this);"></a>二月，劉仁軌及新羅戰于七重城，敗之。</p>
<p class="em2" id="p206"><a class="gg-link" href="#p206" onclick="return changeColor(this);"></a>三月丁巳，天后親蠶。</p>
<p class="em2" id="p207"><a class="gg-link" href="#p207" onclick="return changeColor(this);"></a>四月辛巳，天后殺周王顯妃趙氏。丙戌，以旱避正殿，減膳，撤樂，詔百官言事。己亥，天后殺皇太子。</p>
<p class="em2" id="p208"><a class="gg-link" href="#p208" onclick="return changeColor(this);"></a>五月戊申，追號皇太子為孝敬皇帝。</p>
<p class="em2" id="p209"><a class="gg-link" href="#p209" onclick="return changeColor(this);"></a>六月戊寅，立雍王賢為皇太子，大赦。</p>
<p class="em2" id="p210"><a class="gg-link" href="#p210" onclick="return changeColor(this);"></a>七月辛亥，𣏌王上金免官，削封邑。</p>
<p class="em2" id="p211"><a class="gg-link" href="#p211" onclick="return changeColor(this);"></a>八月庚寅，葬孝敬皇帝于恭陵。丁酉，詔婦人為宮官者歲一見其親。庚子，張文瓘為侍中，郝處俊為中書令，劉仁軌為尚書左僕射，戴至德為右僕射。</p>
<p class="em2" id="p212"><a class="gg-link" href="#p212" onclick="return changeColor(this);"></a>十月庚辰，雍州雨雹。壬午，有彗星出于角、亢。</p>
<p class="em2" id="p213"><a class="gg-link" href="#p213" onclick="return changeColor(this);"></a>儀鳳元年正月壬戌，徙封輪為相王。丁卯，納州獠寇邊。</p>
<p class="em2" id="p214"><a class="gg-link" href="#p214" onclick="return changeColor(this);"></a>二月丁亥，如汝州溫湯，遣使慮免汝州輕繫。</p>
<p class="em2" id="p215"><a class="gg-link" href="#p215" onclick="return changeColor(this);"></a>三月癸卯，黃門侍郎來恆、中書侍郎薛元超同中書門下三品。甲辰，如東都，免汝州今歲半租，賜民八十以上帛。</p>
<p class="em2" id="p216"><a class="gg-link" href="#p216" onclick="return changeColor(this);"></a>閏月己巳，吐蕃寇鄯、廓、河、芳四州，左監門衞中郎將令狐智通伐之。乙酉，周王顯為洮河道行軍元帥，領左衞大將軍劉審禮等十二總管，相王輪為涼州道行軍元帥，領契苾何力等軍，以伐吐蕃。</p>
<p class="em2" id="p217"><a class="gg-link" href="#p217" onclick="return changeColor(this);"></a>四月戊甲，至自東都。甲寅，中書侍郎李義琰同中書門下三品。戊午，如九成宮。</p>
<p class="em2" id="p218"><a class="gg-link" href="#p218" onclick="return changeColor(this);"></a>六月癸亥，黃門侍郎高智周同中書門下三品。</p>
<p class="em2" id="p219"><a class="gg-link" href="#p219" onclick="return changeColor(this);"></a>七月丁亥，有彗星出于東井。乙未，吐蕃寇疊州。</p>
<p class="em2" id="p220"><a class="gg-link" href="#p220" onclick="return changeColor(this);"></a>八月庚子，避正殿，減膳，撤樂，損食粟馬，慮囚，詔文武官言事。甲子，停南北中尚、梨園、作坊，減少府雜匠。是月，青州海溢。</p>
<p class="em2" id="p221"><a class="gg-link" href="#p221" onclick="return changeColor(this);"></a>十月乙未，至自九成宮。丙午，降封郇王素節鄱陽郡王。</p>
<p class="em2" id="p222"><a class="gg-link" href="#p222" onclick="return changeColor(this);"></a>十一月壬申，大赦，改元。庚寅，李敬玄為中書令。</p>
<p class="em2" id="p223"><a class="gg-link" href="#p223" onclick="return changeColor(this);"></a>十二月戊午，來恆、薛元超為河南、河北道大使。</p>
<p class="em2" id="p224"><a class="gg-link" href="#p224" onclick="return changeColor(this);"></a>二年正月乙亥，耕藉田。庚辰，京師地震。</p>
<p class="em2" id="p225"><a class="gg-link" href="#p225" onclick="return changeColor(this);"></a>四月，太子左庶子張大安同中書門下三品。</p>
<p class="em2" id="p226"><a class="gg-link" href="#p226" onclick="return changeColor(this);"></a>五月，吐蕃寇扶州。</p>
<p class="em2" id="p227"><a class="gg-link" href="#p227" onclick="return changeColor(this);"></a>八月辛亥，劉仁軌為洮河軍鎮守使。</p>
<p class="em2" id="p228"><a class="gg-link" href="#p228" onclick="return changeColor(this);"></a>十月壬辰，徙封顯為英王，更名哲。</p>
<p class="em2" id="p229"><a class="gg-link" href="#p229" onclick="return changeColor(this);"></a>十二月乙卯，募關內、河東猛士，以伐吐蕃。</p>
<p class="em2" id="p230"><a class="gg-link" href="#p230" onclick="return changeColor(this);"></a>是歲，西突厥及吐蕃寇安西。冬，無雪。</p>
<p class="em2" id="p231"><a class="gg-link" href="#p231" onclick="return changeColor(this);"></a>三年正月丙子，李敬玄為洮河道行軍大總管，以伐吐蕃。癸未，遣使募河南、河北猛士，以伐吐蕃。</p>
<p class="em2" id="p232"><a class="gg-link" href="#p232" onclick="return changeColor(this);"></a>四月丁亥，以旱避正殿，慮囚。戊申，大赦，改明年為通乾元年。癸丑，涇州民生子異體連心。</p>
<p class="em2" id="p233"><a class="gg-link" href="#p233" onclick="return changeColor(this);"></a>五月壬戌，如九成宮。大雨霖。</p>
<p class="em2" id="p234"><a class="gg-link" href="#p234" onclick="return changeColor(this);"></a>九月辛酉，至自九成宮。癸亥，張文瓘薨。丙寅，李敬玄、劉審禮及吐蕃戰于青海，敗績，審禮死之。</p>
<p class="em2" id="p235"><a class="gg-link" href="#p235" onclick="return changeColor(this);"></a>十月丙申，停劍南、隴右歲貢。丙午，密王元曉薨。</p>
<p class="em2" id="p236"><a class="gg-link" href="#p236" onclick="return changeColor(this);"></a>閏十一月丙申，雨木冰。壬子，來恆薨。</p>
<p class="em2" id="p237"><a class="gg-link" href="#p237" onclick="return changeColor(this);"></a>十二月癸丑，罷通乾號。</p>
<p class="em2" id="p238"><a class="gg-link" href="#p238" onclick="return changeColor(this);"></a>調露元年正月戊子，如東都。庚戌，戴至德薨。</p>
<p class="em2" id="p239"><a class="gg-link" href="#p239" onclick="return changeColor(this);"></a>四月辛酉，郝處俊為侍中。</p>
<p class="em2" id="p240"><a class="gg-link" href="#p240" onclick="return changeColor(this);"></a>五月丙戌，皇太子監國。戊戌，作紫桂宮。</p>
<p class="em2" id="p241"><a class="gg-link" href="#p241" onclick="return changeColor(this);"></a>六月辛亥，大赦，改元。吏部侍郎裴行儉伐西突厥。</p>
<p class="em2" id="p242"><a class="gg-link" href="#p242" onclick="return changeColor(this);"></a>九月壬午，行儉敗西突厥，執其可汗都支。</p>
<p class="em2" id="p243"><a class="gg-link" href="#p243" onclick="return changeColor(this);"></a>十月，突厥溫傅、奉職二部寇邊，單于大都護府長史蕭嗣業伐之。</p>
<p class="em2" id="p244"><a class="gg-link" href="#p244" onclick="return changeColor(this);"></a>十一月戊寅，高智周罷。甲辰，禮部尚書裴行儉為定襄道行軍大總管，以伐突厥。</p>
<p class="em2" id="p245"><a class="gg-link" href="#p245" onclick="return changeColor(this);"></a>永隆元年二月癸丑，如汝州溫湯。丁巳，如少室山。乙丑，如東都。</p>
<p class="em2" id="p246"><a class="gg-link" href="#p246" onclick="return changeColor(this);"></a>三月，裴行儉及突厥戰于黑山，敗之。</p>
<p class="em2" id="p247"><a class="gg-link" href="#p247" onclick="return changeColor(this);"></a>四月乙丑，如紫桂宮。戊辰，黃門侍郎裴炎、崔知溫，中書侍郎王德真：同中書門下三品。</p>
<p class="em2" id="p248"><a class="gg-link" href="#p248" onclick="return changeColor(this);"></a>五月丁酉，太白經天。</p>
<p class="em2" id="p249"><a class="gg-link" href="#p249" onclick="return changeColor(this);"></a>七月己卯，吐蕃寇河源。辛巳，李敬玄及吐蕃戰于湟川，敗績。左武衞將軍黑齒常之為河源軍經略大使。丙申，江王元祥薨。突厥寇雲州，都督竇懷哲敗之。</p>
<p class="em2" id="p250"><a class="gg-link" href="#p250" onclick="return changeColor(this);"></a>八月丁未，如東都。丁巳，貶李敬玄為衡州刺史。甲子，廢皇太子為庶人。乙丑，立英王哲為皇太子，大赦，改元，賜酺三日。己巳，貶張大安為普州刺史。</p>
<p class="em2" id="p251"><a class="gg-link" href="#p251" onclick="return changeColor(this);"></a>九月甲申，王德真罷。</p>
<p class="em2" id="p252"><a class="gg-link" href="#p252" onclick="return changeColor(this);"></a>十月壬寅，降封曹王明為零陵郡王。戊辰，至自東都。</p>
<p class="em2" id="p253"><a class="gg-link" href="#p253" onclick="return changeColor(this);"></a>十一月壬申朔，日有食之。</p>
<p class="em2" id="p254"><a class="gg-link" href="#p254" onclick="return changeColor(this);"></a>開耀元年正月乙亥，突厥寇原、慶二州。辛巳，賜京官九品以上酺三日。癸巳，裴行儉為定襄道行軍大總管，以伐突厥。己亥，減殿中、太僕馬，省諸方貢獻，免雍、岐、華、同四州二歲稅，河南、河北一年調。</p>
<p class="em2" id="p255"><a class="gg-link" href="#p255" onclick="return changeColor(this);"></a>二月丙午，皇太子釋奠于國學。</p>
<p class="em2" id="p256"><a class="gg-link" href="#p256" onclick="return changeColor(this);"></a>三月辛卯，郝處俊罷。</p>
<p class="em2" id="p257"><a class="gg-link" href="#p257" onclick="return changeColor(this);"></a>五月乙酉，常州人劉龍子謀反，伏誅。丙戌，定襄道副總管曹懷舜及突厥戰于橫水，敗績。己丑，黑齒常之及吐蕃戰于良非川，敗之。</p>
<p class="em2" id="p258"><a class="gg-link" href="#p258" onclick="return changeColor(this);"></a>六月壬子，永嘉郡王晫有罪，伏誅。</p>
<p class="em2" id="p259"><a class="gg-link" href="#p259" onclick="return changeColor(this);"></a>七月己丑，以太平公主下嫁，赦京師。甲午，劉仁軌罷左僕射。</p>
<p class="em2" id="p260"><a class="gg-link" href="#p260" onclick="return changeColor(this);"></a>閏月丁未，裴炎為侍中，崔知溫、薛元超守中書令。庚戌，以餌藥，皇太子監國。庚申，裴行儉及突厥戰，敗之。</p>
<p class="em2" id="p261"><a class="gg-link" href="#p261" onclick="return changeColor(this);"></a>八月丁卯，以河南、河北大水，遣使賑乏絕，室廬壞者給復一年，溺死者贈物，人三段。</p>
<p class="em2" id="p262"><a class="gg-link" href="#p262" onclick="return changeColor(this);"></a>九月丙申，有彗星出于天市。壬戌，裴行儉俘突厥溫傅可汗、阿史那伏念以獻。乙丑，改元，赦定襄軍及諸道緣征官吏兵募。</p>
<p class="em2" id="p263"><a class="gg-link" href="#p263" onclick="return changeColor(this);"></a>十月丙寅朔，日有食之。</p>
<p class="em2" id="p264"><a class="gg-link" href="#p264" onclick="return changeColor(this);"></a>十一月癸卯，徙庶人賢于巴州。</p>
<p class="em2" id="p265"><a class="gg-link" href="#p265" onclick="return changeColor(this);"></a>永淳元年二月癸未，以孫重照生滿月，大赦，改元，賜酺三日。是月，突厥車薄、咽麪寇邊。</p>
<p class="em2" id="p266"><a class="gg-link" href="#p266" onclick="return changeColor(this);"></a>三月戊午，立重照為皇太孫。</p>
<p class="em2" id="p267"><a class="gg-link" href="#p267" onclick="return changeColor(this);"></a>四月甲子朔，日有食之。丙寅，如東都，皇太子監國。辛未，裴行儉為金牙道行軍大總管，率三總管兵以伐突厥。安西副都護王方翼及車薄、咽麪戰于熱海，敗之。丁亥，黃門侍郎郭待舉、兵部侍郎岑長倩、祕書員外少監郭正一、吏部侍郎魏玄同與中書門下同承受進止平章事。</p>
<p class="em2" id="p268"><a class="gg-link" href="#p268" onclick="return changeColor(this);"></a>五月乙卯，洛水溢。</p>
<p class="em2" id="p269"><a class="gg-link" href="#p269" onclick="return changeColor(this);"></a>六月甲子，突厥骨咄祿寇邊，嵐州刺史王德茂死之。是月，大蝗，人相食。</p>
<p class="em2" id="p270"><a class="gg-link" href="#p270" onclick="return changeColor(this);"></a>七月，作萬泉宮。己亥，作奉天宮。庚申，零陵郡王明自殺。</p>
<p class="em2" id="p271"><a class="gg-link" href="#p271" onclick="return changeColor(this);"></a>九月，吐蕃寇柘州，驍衞郎將李孝逸伐之。</p>
<p class="em2" id="p272"><a class="gg-link" href="#p272" onclick="return changeColor(this);"></a>十月甲子，京師地震。丙寅，黃門侍郎劉齊賢同中書門下平章事。</p>
<p class="em2" id="p273"><a class="gg-link" href="#p273" onclick="return changeColor(this);"></a>弘道元年正月甲午，幸奉天宮。</p>
<p class="em2" id="p274"><a class="gg-link" href="#p274" onclick="return changeColor(this);"></a>二月庚午，突厥寇定州，刺史霍王元軌敗之。</p>
<p class="em2" id="p275"><a class="gg-link" href="#p275" onclick="return changeColor(this);"></a>三月庚寅，突厥寇單于都護府，司馬張行師死之。庚子，李義琰罷。丙午，有彗星出于五車。癸丑，崔知溫薨。</p>
<p class="em2" id="p276"><a class="gg-link" href="#p276" onclick="return changeColor(this);"></a>四月己未，如東都。壬申，郭待舉、郭正一同中書門下平章事。甲申，綏州部落稽白鐵余寇邊，右武衞將軍程務挺敗之。</p>
<p class="em2" id="p277"><a class="gg-link" href="#p277" onclick="return changeColor(this);"></a>五月乙巳，突厥寇蔚州，刺史李思儉死之。</p>
<p class="em2" id="p278"><a class="gg-link" href="#p278" onclick="return changeColor(this);"></a>七月甲辰，徙封輪為豫王，改名旦。薛元超罷。</p>
<p class="em2" id="p279"><a class="gg-link" href="#p279" onclick="return changeColor(this);"></a>八月乙丑，皇太子朝于東都，皇太孫留守京師。丁卯，滹沱溢。己巳，河溢，壞河陽城。</p>
<p class="em2" id="p280"><a class="gg-link" href="#p280" onclick="return changeColor(this);"></a>九月己丑，以太平公主子生，赦東都。</p>
<p class="em2" id="p281"><a class="gg-link" href="#p281" onclick="return changeColor(this);"></a>十月癸亥，幸奉天宮。</p>
<p class="em2" id="p282"><a class="gg-link" href="#p282" onclick="return changeColor(this);"></a>十一月戊戌，右武衞將軍程務挺為單于道安撫大使，以伐突厥。辛丑，皇太子監國。丁未，如東都。戊申，裴炎、劉齊賢、郭正一兼於東宮平章事。</p>
<p class="em2" id="p283"><a class="gg-link" href="#p283" onclick="return changeColor(this);"></a>十二月丁巳，改元，大赦。是夕，皇帝崩于貞觀殿，年五十六。謚曰天皇大帝。天寶八載，改謚天皇大聖皇帝；十三載，增謚天皇大聖大弘孝皇帝。</p>
<p class="em2" id="p284"><a class="gg-link" href="#p284" onclick="return changeColor(this);"></a>贊曰：小雅曰：「赫赫宗周，褒姒烕之。」此周幽王之詩也。是時，幽王雖亡，而太子宜臼立，是為平王。而詩人乃言烕之者，以為文、武之業於是蕩盡，東周雖在，不能復興矣。其曰烕者，甚疾之之辭也。武氏之亂，唐之宗室戕殺殆盡，其賢士大夫不免者十八九。以太宗之治，其遺德餘烈在人者未遠，而幾於遂絕，其為惡豈一褒姒之比邪？以太宗之明，昧於知子，廢立之際，不能自決，卒用昏童。高宗溺愛袵席，不戒履霜之漸，而毒流天下，貽禍邦家。嗚呼，父子夫婦之間，可謂難哉！可不慎哉？</p>
</div></body></html>