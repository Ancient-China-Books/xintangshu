<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">新唐書-卷四十七·志第三十七·百官二</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>志第三十七</h1><hr/></div>
<div class="section" id="title-1"><h2><strong>百官二</strong></h2></div>
<div class="section" id="title-2"><h3>門下省</h3></div>
<p class="em2" id="p0"><a class="gg-link" href="#p0" onclick="return changeColor(this);"></a>侍中二人，正二品。掌出納帝命，相禮儀。凡國家之務，與中書令參總，而顓判省事。下之通上，其制有六：一曰奏鈔，以支度國用、授六品以下官、斷流以下罪及除免官用之；二曰奏彈；三曰露布；四曰議；五曰表；六曰狀。自露布以上乃審；其餘覆奏，畫制可而授尚書省。行幸，則負寶以從，版奏中嚴、外辦；還宮，則請降輅、解嚴。皇帝齋，則請就齋室；將奠，則奉玉、幣；盥，則奉匜、取盤，酌罍水，贊洗；酌泛齊，受虛爵，進福酒，皆左右其儀。饗宗廟，進瓚而贊酌鬱酒；既祼，贊酌醴齊。籍田，則奉耒。四夷朝見，則承詔勞問。臨軒命使冊皇后、皇太子，則承詔降宣命。慰問、聘召，則涖封題。發驛遣使，則給魚符。凡官爵廢置、刑政損益，授之史官；既書，復涖其記注。職事官六品以下進擬，則審其稱否而進退之。<span class="jiazhu">武德元年改侍內曰納言，三年曰侍中。龍朔二年改門下省曰東臺，侍中曰左相，武后光宅元年曰納言，垂拱元年改門下省曰鸞臺。開元元年曰黃門省，侍中曰監，天寶元年曰左相。</span></p>
<p class="em2" id="p1"><a class="gg-link" href="#p1" onclick="return changeColor(this);"></a>門下侍郞二人，正三品。掌貳侍中之職。大祭祀則從；盥則奉巾，旣帨，奠巾；奉匏爵贊獻。元日、冬至，奏天下祥瑞。侍中闕，則涖封符券、給傳驛。<span class="jiazhu">龍朔二年改黃門侍郎曰東臺侍郎，武后垂拱元年曰鸞臺侍郎，天寶元年曰門下侍郎，乾元元年曰黃門侍郎，大曆二年復舊。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>左散騎常侍二人，正三品下。掌規諷過失，侍從顧問。<span class="jiazhu">隋廢散騎常侍。貞觀元年復置，十七年為職事官。顯慶二年，分左右，隸門下、中書省，皆金蟬、珥貂、左散騎與侍中為左貂，右散騎與中書令為右貂，謂之八貂。龍朔二年曰侍極。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>左諫議大夫四人，正四品下。掌諫諭得失，侍從贊相。武后垂拱二年，有魚保宗者，上書請置匭以受四方之書，乃鑄銅匭四，塗以方色，列于朝堂：青匭曰「延恩」，在東，告養人勸農之事者投之；丹匭曰「招諫」，在南，論時政得失者投之；白匭曰「申冤」，在西，陳抑屈者投之；黑匭曰「通玄」，在北，告天文、祕謀者投之。以諫議大夫、補闕、拾遺一人充使，知匭事；御史中丞、侍御史一人，為理匭使。其後，同為一匭。天寶九載，玄宗以「匭」聲近「鬼」，改理匭使為獻納使，至德元年復舊。寶應元年，命中書門下擇正直清白官一人知匭，以給事中、中書舍人為理匭使。建中二年，以御史中丞為理匭使，諫議大夫一人為知匭使；投匭者，使先驗副本。開成三年，知匭使李中敏以為非所以廣聰明而慮幽枉也，乃奏罷驗副封。<span class="jiazhu">武德元年置諫議大夫，龍朔二年曰正諫大夫，貞元四年分左右。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>給事中四人，正五品上。掌侍左右，分判省事，察弘文館繕寫讎校之課。凡百司奏抄，侍中既審，則駮正違失。詔敕不便者，塗竄而奏還，謂之「塗歸」。季終，奏駮正之目。凡大事，覆奏；小事，署而頒之。三司詳決失中，則裁其輕重。發驛遣使，則與侍郎審其事宜。六品以下奏擬，則校功狀殿最、行藝，非其人，則白侍中而更焉。與御史、中書舍人聽天下冤滯而申理之。</p>
<p class="em2" id="p5"><a class="gg-link" href="#p5" onclick="return changeColor(this);"></a>門下省有錄事四人，從七品上；主事四人，從八品下。<span class="jiazhu">有令史二十二人，書令史四十三人，甲庫令史十三人，能書一人，傳制二人，亭長六人，掌固十四人，脩補制敕匠五人，裝潢一人。起居郎領令史三人，贊者六人。<span class="jiaozhusup">按此與下文「起居郎」注「有令史三人，贊者六人」重複，疑為衍文。</span>武德三年，改給事郎曰給事中。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>左補闕六人，從七品上；左拾遺六人，從八品上。掌供奉諷諫，大事廷議，小則上封事。<span class="jiazhu">武后垂拱元年，置補闕、拾遺，左右各二員。</span></p>
<p class="em2" id="p7"><a class="gg-link" href="#p7" onclick="return changeColor(this);"></a>起居郎二人，從六品上。掌錄天子起居法度。天子御正殿，則郎居左，舍人居右。有命，俯陛以聽，退而書之，季終以授史官。貞觀初，以給事中、諫議大夫兼知起居注，或知起居事。每仗下，議政事，起居郎一人執筆記錄于前，史官隨之。其後，復置起居舍人，分侍左右，秉筆隨宰相入殿；若仗在紫宸內閤，則夾香案分立殿下，直第二螭首，和墨濡筆，皆即坳處，時號螭頭。高宗臨朝不決事，有司所奏，唯辭見而已。許敬宗、李義府為相，奏請多畏人之知也，命起居郎、舍人對仗承旨，仗下，與百官皆出，不復聞機務矣。長壽中，宰相姚璹建議：仗下後，宰相一人，錄軍國政要，為時政紀，月送史館。然率推美讓善，事非其實，未幾亦罷。而起居郎猶因制敕，稍稍筆削，以廣國史之闕。起居舍人本記言之職，唯編詔書，不及它事。開元初，復詔脩史官非供奉者，皆隨仗而入，位於起居郎、舍人之次。及李林甫專權，又廢。大和九年，詔入閤日，起居郎、舍人具紙筆立螭頭下，復貞觀故事。<span class="jiazhu">有令史三人，贊者六人。貞觀三年置起居郎，廢舍人。龍朔二年曰左史，天授元年亦如之。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>典儀二人，從九品下。掌贊唱及殿中版位之次，侍中版奏中嚴、外辦，亦贊焉。<span class="jiazhu">隋謁者臺有典儀，武德五年復置，隸門下省。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>城門郎四人，從六品上。掌京城、皇城、宮殿諸門開闔之節，奉管鑰而出納之。開則先外後內，闔則先內後外；啟閉有時，不以時則詣閤覆奏。<span class="jiazhu">有令史二人，書令史二人。武德五年，置門僕八百人，番上送管鑰。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>符寶郎四人，從六品上。掌天子八寶及國之符節。有事則請於內，既事則奉而藏之。大朝會，則奉寶進于御座；行幸，則奉以從焉。大事出符，則藏其左而班其右，以合中外之契，兼以敕書；小事則降符函封，使合而行之。凡命將、遣使，皆請旌、節，旌以顓賞，節以顓殺。<span class="jiazhu">有令史二人，書令史三人，主寶二人，主符四人，主節四人。武后延載元年，改符璽郎曰符寶郎；開元元年，亦曰符寶郎。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>弘文館　學士，掌詳正圖籍，教授生徒；朝廷制度沿革、禮儀輕重，皆參議焉。<span class="jiazhu">武德四年，置修文館于門下省；九年，改曰弘文館。貞觀元年，詔京官職事五品已上子嗜書者二十四人，隸館習書，出禁中書法以授之。其後又置講經博士。儀鳳中，置詳正學士，校理圖籍。武德後，五品以上曰學士，六品已下曰直學士，又有文學直館，皆它官領之。武后垂拱後，以宰相兼領館務，號館主；給事中一人判館事。神龍元年，改弘文館曰昭文館，以避孝敬皇帝之名；二年曰脩文館。景龍二年，置大學士四人，以象四時；學士八人，以象八節；直學士十二人，以象十二時。景雲中，減其員數，復為昭文館。開元七年曰弘文館，置校書郎，又有校理、讎校錯誤等官。長慶三年，與詳正學士、講經博士皆罷，顓以五品以上曰學士，六品以下曰直學士，未登朝為直館。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>校書郎二人，從九品上。掌校理典籍、刊正錯謬。凡學生教授、考試，如國子之制。<span class="jiazhu">有學生三十八人，令史二人，楷書十二人，供進筆二人，典書二人，搨書手三人，筆匠三人，熟紙裝潢匠八人，亭長二人，掌固四人。</span>
</p>
<div class="section" id="title-3"><h3>中書省</h3></div>
<p class="em2" id="p13"><a class="gg-link" href="#p13" onclick="return changeColor(this);"></a>中書令二人，正二品。掌佐天子執大政，而總判省事。凡王言之制有七：一曰冊書，立皇后、皇太子，封諸王，臨軒冊命則用之；二曰制書，大賞罰、赦宥慮囚、大除授則用之；三曰慰勞制書，褒勉贊勞則用之；四曰發敕，廢置州縣、增減官吏、發兵、除免官爵、授六品以上官則用之；五曰敕旨，百官奏請施行則用之；六曰論事敕書，戒約臣下則用之；七曰敕牒，隨事承制，不易於舊則用之。皆宣署申覆，然後行焉。大祭祀，則相禮；親征纂嚴，則戒飭百官；臨軒冊命，則讀冊；若命於朝，則宣授而已；冊太子，則授璽綬。凡制詔文章獻納，以授記事之官。<span class="jiazhu">武德三年，改內書省曰中書省，內書令曰中書令。龍朔元年，改中書省曰西臺，中書令曰右相。光宅元年，改中書省曰鳳閣，中書令曰內史。開元元年，改中書省曰紫微省，中書令曰紫微令。天寶元年曰右相，至大曆五年，紫微侍郎乃復為中書侍郎。</span></p>
<p class="em2" id="p14"><a class="gg-link" href="#p14" onclick="return changeColor(this);"></a>侍郎二人，正三品。掌貳令之職，朝廷大政參議焉。臨軒冊命，為使，則持冊書授之。四夷來朝，則受其表疏而奏之；獻贄幣，則受以付有司。</p>
<p class="em2" id="p15"><a class="gg-link" href="#p15" onclick="return changeColor(this);"></a>舍人六人，正五品上。掌侍進奏，參議表章。凡詔旨制敕、璽書冊命，皆起草進畫；既下，則署行。其禁有四：一曰漏洩，二曰稽緩，三曰違失，四曰忘誤。制敕既行，有誤則奏改之。大朝會，諸方起居，則受其表狀；大捷、祥瑞，百寮表賀亦如之。冊命大臣，則使持節讀冊命；將帥有功及大賓客，則勞問。與給事中及御史三司鞫冤滯。百司奏議考課，皆預裁焉。以久次者一人為閣老，判本省雜事；又一人知制誥，顓進畫，給食于政事堂；其餘分署制敕。以六員分押尚書六曹，佐宰相判案，同署乃奏，唯樞密遷授不預。姚崇為紫微令，奏：大事，舍人為商量狀，與本狀皆下紫微令，判二狀之是否，然後乃奏。開元初，以它官掌詔敕策命，謂之「兼知制誥」。肅宗即位，又以它官知中書舍人事。兵興，急於權便，政去臺閣，決遣顓出宰相，自是舍人不復押六曹之奏。會昌末，宰相李德裕建議：臺閣常務、州縣奏請，復以舍人平處可否。先是，知制誥率用前行正郎，宣宗時，選尚書郎為之。</p>
<p class="em2" id="p16"><a class="gg-link" href="#p16" onclick="return changeColor(this);"></a>主書四人，從七品上。主事四人，從八品下。<span class="jiazhu">有令史二十五人，書令史五十人，能書四人，蕃書譯語十人，乘驛二十人，傳制十人，亭長十八人，掌固二十四人，裝制敕匠一人，脩補制敕匠五十人，掌函、掌案各二十人。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>右散騎常侍二人，右諫議大夫四人，右補闕六人，右拾遺六人，掌如門下省。</p>
<p class="em2" id="p18"><a class="gg-link" href="#p18" onclick="return changeColor(this);"></a>起居舍人二人，從六品上。掌脩記言之史，錄制誥德音，如記事之制，季終以授國史。<span class="jiazhu">有楷書手四人，典二人。</span></p>
<p class="em2" id="p19"><a class="gg-link" href="#p19" onclick="return changeColor(this);"></a>通事舍人十六人，從六品上。掌朝見引納、殿庭通奏。凡近臣入侍、文武就列，則導其進退，而贊其拜起、出入之節。蠻夷納貢，皆受而進之。軍出，則受命勞遣；既行，則每月存問將士之家，視其疾苦；凱還，則郊迓。<span class="jiazhu">有令史十人，典謁十人，亭長十八人，掌固二十四人。武德四年，廢謁者臺，改通事謁者曰通事舍人。</span></p>
<p class="em2" id="p20"><a class="gg-link" href="#p20" onclick="return changeColor(this);"></a>集賢殿書院　學士、直學士、侍讀學士、脩撰官，掌刊緝經籍。凡圖書遺逸、賢才隱滯，則承旨以求之。謀慮可施於時，著述可行於世者，考其學術以聞。凡承旨撰集文章、校理經籍，月終則進課於內，歲終則考最於外。<span class="jiazhu">開元五年，乾元殿寫四部書，置乾元院使，有刊正官四人，以一人判事；押院中使一人，掌出入宣奏，領中官監守院門；知書官八人，分掌四庫書。六年，乾元院更號麗正脩書院，置使及檢校官，改脩書官為麗正殿直學士。八年，加文學直，又加脩撰、校理、刊正、校勘官。十一年，置麗正院脩書學士；光順門外，亦置書院。十二年，東都明福門外亦置麗正書院。十三年，改麗正脩書院為集賢殿書院，五品以上為學士，六品以下為直學士，宰相一人為學士知院事，常侍一人為副知院事，又置判院一人、押院中使一人。玄宗嘗選耆儒，日一人侍讀，以質史籍疑義，至是，置集賢院侍講學士、侍讀直學士。其後，又增脩撰官、校理官、待制官、留院官、知檢討官、文學直之員；募能書者為書直及寫御書人，其後亦以前資、常選、三衞、散官五品以上子孫為之；又置畫直。至十九年，以書直、畫直、搨書有官者為直院。至德二年，置大學士。貞元初，置編錄官；四年，罷大學士；八年，罷校理，置校書四人、正字二人。元和二年，復置集賢校理，罷校書、正字；四年，集賢御書院學士、直學士皆用五品，如開元故事，以學士一人年高者判院事，非登朝官者為校理，餘皆罷。初，太宗即位，命京官五品以上，更宿中書、門下兩省，以備訪問。永徽中，命弘文館學士一人，日待制于武德殿西門。文明元年，詔京官五品以上清官，日一人待制于章善、明福門。先天末，又命朝集使六品以上二人，隨仗待制。永泰時，勳臣罷節制，無職事，皆待制于集賢門，凡十三人。崔祐甫為相，建議文官一品以上更直待制。其後著令，正衙待制官日二人。</span></p>
<p class="em2" id="p21"><a class="gg-link" href="#p21" onclick="return changeColor(this);"></a>校書四人，正九品下。正字二人，從九品上。<span class="jiazhu">有中使一人，孔目官一人，專知御書檢討八人，知書官八人，書直、寫御書手九十人，畫直六人，裝書直十四人，造筆直四人，搨書六人，典四人。</span></p>
<p class="em2" id="p22"><a class="gg-link" href="#p22" onclick="return changeColor(this);"></a>史館　脩撰四人，掌脩國史。<span class="jiazhu">貞觀三年，置史館於門下省，以他官兼領，或卑位有才者亦以直館稱，以宰相涖脩撰；又於中書省置祕書內省，脩五代史。開元二十年，李林甫以宰相監脩國史，建議以為中書切密之地，史官記事隸門下省，疏遠。於是諫議大夫、史館脩撰尹愔奏徙于中書省。天寶後，他官兼史職者曰史館脩撰，初入為直館。元和六年，宰相裴垍建議：登朝官領史職者為脩撰，以官高一人判館事；未登朝官皆為直館。大中八年，廢史館直館二員，增脩撰四人，分掌四季。有令史二人，楷書十二人，寫國史楷書十八人，楷書手二十五人，典書二人，亭長二人，掌固四人，熟紙匠六人。</span>
</p>
<div class="section" id="title-4"><h3>祕書省</h3></div>
<p class="em2" id="p23"><a class="gg-link" href="#p23" onclick="return changeColor(this);"></a>監一人，從三品；少監二人，從四品上；丞一人，從五品上。監掌經籍圖書之事，領著作局，少監為之貳。<span class="jiazhu">武德四年，改少令曰少監。龍朔二年，改祕書省曰蘭臺，監曰太史，少監曰侍郎，丞曰大夫，祕書郎曰蘭臺郎。武后垂拱元年，祕書省曰麟臺；太極元年曰祕書省。有典書四人，楷書十人，令史四人，書令史九人，亭長六人，掌固八人，熟紙匠十人，裝潢匠十人，筆匠六人。</span></p>
<p class="em2" id="p24"><a class="gg-link" href="#p24" onclick="return changeColor(this);"></a>祕書郎三人，從六品上。掌四部圖籍。以甲乙丙丁為部，皆有三本，一曰正，二曰副，三曰貯。凡課寫功程，皆分判。</p>
<p class="em2" id="p25"><a class="gg-link" href="#p25" onclick="return changeColor(this);"></a>校書郎十人，正九品上；正字四人，正九品下。掌讎校典籍，刊正文章。</p>
<p class="em2" id="p26"><a class="gg-link" href="#p26" onclick="return changeColor(this);"></a>著作局　郎二人，從五品上；著作佐郎二人，從六品上；校書郎二人，正九品上；正字二人，正九品下。著作郎掌撰碑誌、祝文、祭文，與佐郎分判局事。<span class="jiazhu">武德四年，改著作曹曰局。龍朔二年，曰司文局；郎曰郎中，佐郎曰司文郎。有楷書五人，書令史一人，書吏二人，掌固四人。</span></p>
<p class="em2" id="p27"><a class="gg-link" href="#p27" onclick="return changeColor(this);"></a>司天臺　監一人，正三品；少監二人，正四品上；丞一人，正六品上；主簿二人，正七品上；主事一人，正八品下。監掌察天文，稽曆數。凡日月星辰、風雲氣色之異，率其屬而占。有通玄院，以藝學召至京師者居之。凡天文圖書、器物，非其任不得與焉。每季錄祥眚送門下、中書省，紀于起居注，歲終上送史館。歲頒曆于天下。<span class="jiazhu">武德四年，改太史監曰太史局，隸祕書省；七年，廢監候。龍朔二年，改太史局曰祕書閣局，令曰祕書閣郎中。武后光宅元年，改太史局曰渾天監，不隸麟臺；俄改曰渾儀監，置副監及丞、主簿，改司辰師曰司辰。長安二年，渾儀監復曰太史局，廢副監及丞，隸麟臺如故，改天文博士曰靈臺郎，曆博士曰保章正。景龍二年，改太史局曰太史監，不隸祕書省，復置丞。景雲元年，又為局，隸祕書省，踰月為監，歲中復為局；二年，改曰渾儀監。開元二年，復曰太史監，改令為監，置少監。十四年，太史監復為局，以監為令，而廢少監。天寶元年，太史局復為監，自是不隸祕書省。乾元元年，曰司天臺。藝術人韓潁、劉烜建議改令為監，置通玄院及主簿，置五官監候及五官禮生十五人，掌布諸壇神位，五官楷書手五人，掌寫御書。有令史五人，天文觀生九十人，天文生五十人，曆生五十五人。初，有天文博士二人，正八品下；曆博士一人，從八品上；司辰師五人，正九品下；裝書曆生。<span class="jiaozhusup">唐六典卷一０作「裝書曆生五人」。</span>掌候天文，掌教習天文氣色，掌寫御曆，後皆省。</span></p>
<p class="em2" id="p28"><a class="gg-link" href="#p28" onclick="return changeColor(this);"></a>春官、夏官、秋官、冬官、中官正，各一人，正五品上；副正各一人，正六品上。掌司四時，各司其方之變異。冠加一星珠，以應五緯；衣從其方色。元日、冬至、朔望朝會及大禮，各奏方事，而服以朝見。<span class="jiazhu">乾元三年，置五官正及副正。</span></p>
<p class="em2" id="p29"><a class="gg-link" href="#p29" onclick="return changeColor(this);"></a>五官保章正二人，從七品上；五官監候三人，正八品下；五官司曆二人，從八品上。掌曆法及測景分至表準。</p>
<p class="em2" id="p30"><a class="gg-link" href="#p30" onclick="return changeColor(this);"></a>五官靈臺郎各一人，正七品下。掌候天文之變。五官挈壺正二人，正八品上；五官司辰八人，正九品上；漏刻博士六人，從九品下。掌知漏刻。凡孔壺為漏，浮箭為刻，以考中星昏明，更以擊鼓為節，點以擊鐘為節。<span class="jiazhu">武后長安二年，置挈壺正。乾元元年，與靈臺郎、保章正、司曆、司辰，皆加五官之名。有漏刻生四十人，典鐘、典鼓三百五十人。初，有刻漏視品、刻漏典事，掌知刻漏、檢校刻漏，後皆省。</span>
</p>
<div class="section" id="title-5"><h3>殿中省</h3></div>
<p class="em2" id="p31"><a class="gg-link" href="#p31" onclick="return changeColor(this);"></a>監一人，從三品；少監二人，從四品上；丞二人，從五品上。監掌天子服御之事。其屬有六局，曰尚食、尚藥、尚衣、尚乘、尚舍、尚輦。少監為之貳。凡聽朝，率屬執繖扇列于左右；大朝會、祭祀，則進爵；行幸，則侍奉仗內、驂乘，百司皆納印而藏之，大事聽焉，有行從百司之印。</p>
<p class="em2" id="p32"><a class="gg-link" href="#p32" onclick="return changeColor(this);"></a>左右仗廄，左曰奔星，右曰內駒。兩仗內又有六廄：一曰左飛，二曰右飛，三曰左萬，四曰右萬，五曰東南內，六日西南內。園苑有官馬坊，每歲河隴羣牧進其良者以供御。六閑馬，以殿中監及尚乘主之。武后萬歲通天元年，置仗內六閑：一曰飛龍，二曰祥麟，三曰鳳苑，四曰鵷鸞，五曰吉良，六曰六羣，亦號六廄。以殿中丞檢校仗內閑廄，以中官為內飛龍使。聖曆中，置閑廄使，以殿中監承恩遇者為之，分領殿中、太僕之事，而專掌輿輦牛馬。自是，宴游供奉，殿中監皆不豫。開元初，閑廄馬至萬餘匹，駱駝、巨象皆養焉。以駝、馬隸閑廄，而尚乘局名存而已。閑廄使押五坊，以供時狩：一曰鵰坊，二曰鶻坊，三曰鷂坊，四曰鷹坊，五曰狗坊。侍御尚醫二人，正六品上；主事二人，從九品上。<span class="jiazhu">武德元年，改殿內省曰殿中省。<span class="jiaozhusup">「省」，各本原作「監」，據唐六典卷一一、通典卷二六、唐會要卷六五及舊書卷四四職官志改。</span>龍朔二年，曰中御府，監曰大監，丞曰大夫。有令史四人，書令史十二人，左右仗、千牛各十人，掌固、亭長各八人。舊有天藏府，開元二十三年省。</span></p>
<p class="em2" id="p33"><a class="gg-link" href="#p33" onclick="return changeColor(this);"></a>進馬五人，正七品上。掌大陳設，戎服執鞭，居立仗馬之左，視馬進退。<span class="jiazhu">天寶八載，罷南衙立仗馬，因省進馬；十二載復置，乾元後又省，大曆十四年復。</span></p>
<p class="em2" id="p34"><a class="gg-link" href="#p34" onclick="return changeColor(this);"></a>尚食局　奉御二人，正五品下；直長五人，正七品上。諸奉御、直長，品皆如之。食醫八人，正九品下。奉御掌儲供，直長為之貳。進御必辨時禁，先嘗之；饗百官賓客，則與光祿視品秩而供；凡諸陵月享，視膳乃獻。<span class="jiazhu">龍朔二年，改尚食局曰奉膳局，諸局奉御皆曰大夫。有書令史二人，書吏五人，主食十六人，主膳八百四十人，掌固八人。</span></p>
<p class="em2" id="p35"><a class="gg-link" href="#p35" onclick="return changeColor(this);"></a>尚藥局　奉御二人，直長二人。掌和御藥、診視。凡藥供御，中書、門下長官及諸衞上將軍各一人，與監、奉御涖之。藥成，醫佐以上先嘗，疏本方，具歲月日，涖者署奏；餌日，奉御先嘗，殿中監次之，皇太子又次之，然後進御。太常每季閱送上藥，而還其朽腐者。左右羽林軍，給藥；飛騎、萬騎病者，頒焉。<span class="jiazhu">龍朔二年，改尚藥局曰奉醫局。有按摩師四人，呪禁師四人，書令史二人，書吏四人，直官十人，主藥十二人，藥童三十人，合口脂匠二人，掌固四人。</span></p>
<p class="em2" id="p36"><a class="gg-link" href="#p36" onclick="return changeColor(this);"></a>侍御醫四人，從六品上。掌供奉診候。</p>
<p class="em2" id="p37"><a class="gg-link" href="#p37" onclick="return changeColor(this);"></a>司醫五人，正八品下；醫佐十人，正九品下。掌分療眾疾。<span class="jiazhu">皆貞觀中置。</span></p>
<p class="em2" id="p38"><a class="gg-link" href="#p38" onclick="return changeColor(this);"></a>尚衣局　奉御二人，直長四人，掌供冕服、几案。祭祀，則奉鎮圭於監，而進于天子；大朝會，設案。<span class="jiazhu">龍朔二年，改尚衣局曰奉冕局。有書令史三人，書吏四人，主衣十六人，掌固四人。</span></p>
<p class="em2" id="p39"><a class="gg-link" href="#p39" onclick="return changeColor(this);"></a>尚舍局　奉御二人，直長六人，掌殿庭祭祀張設、湯沐、燈燭、汛掃。行幸，則設三部帳幕，有古帳、大帳、次帳、小次帳、小帳凡五等，各三部；其外，則蔽以排城。大朝會，設黼扆，施躡席，薰鑪。朔望，設幄而已。<span class="jiazhu">龍朔二年，改尚舍局曰奉扆局。有書令史三人，書吏七人，掌固十人，幕士八十人。舊有給使百二十人，掌供御湯沐、燈燭、雜使，貞觀中省。</span></p>
<p class="em2" id="p40"><a class="gg-link" href="#p40" onclick="return changeColor(this);"></a>尚乘局　奉御二人，直長十人，掌內外閑廄之馬。左右六閑：一曰飛黃，二曰吉良，三曰龍媒，四曰騊駼，五曰駃騠，六曰天苑。凡外牧歲進良馬，印以三花、「飛」「鳳」之字。飛龍廄日以八馬列宮門之外，號南衙立仗馬，仗下，乃退。大陳設，則居樂縣之北，與象相次。<span class="jiazhu">龍朔二年，改尚乘局曰奉駕局。有書令史六人，書吏十四人，直官二十人，習馭五百人，掌閑五千人，典事五人，獸醫七十人，掌固四人。習馭，掌調六閑之馬；掌閑，掌飼六閑之馬，治其乘具鞍轡；典事，掌六閑芻粟。太宗置司廩，司庫；高宗置習馭、獸醫。</span></p>
<p class="em2" id="p41"><a class="gg-link" href="#p41" onclick="return changeColor(this);"></a>司廩、司庫各一人，正九品下。掌六閑藳秸出納。奉乘十八人，正九品下。掌飼習御馬。</p>
<p class="em2" id="p42"><a class="gg-link" href="#p42" onclick="return changeColor(this);"></a>尚輦局　奉御二人；直長三人；尚輦二人，正九品下。掌輿輦、繖扇，大朝會則陳于庭，大祭祀則陳于廟，皆繖二、翰一、扇一百五十有六，既事而藏之。常朝則去扇，左右留者三。<span class="jiazhu">龍朔二年，改尚輦局曰奉輿局。有書令史二人，書吏四人，七輦主輦各六人，掌扇六十人，掌翰三十人，掌輦四十二人，<span class="jiaozhusup">唐六典卷一一云：「掌輦二人，正九品下。」注：「皇朝初置四人，開元二十三年減二人。」又云：「主輦四十二人。」注：「凡七輦，輦六人。」與本卷上文主輦員數合。此蓋誤以主輦員數為掌輦員數。</span>奉輿十五人，掌固六人。掌扇、掌翰，掌執繖扇、紙筆硯雜供奉之事；掌輦，掌率主輦以供其事。高宗置掌翰。</span>
</p>
<div class="section" id="title-6"><h3>內侍省</h3></div>
<p class="em2" id="p43"><a class="gg-link" href="#p43" onclick="return changeColor(this);"></a>監二人，從三品；少監二人，內侍四人，皆從四品上。監掌內侍奉，宣制令。其屬六局，曰掖庭、宮闈、奚官、內僕、內府、內坊。少監、內侍為之貳。皇后親蠶，則升壇執儀；大駕出入，為夾引。<span class="jiazhu">武德四年，改長秋監曰內侍監，內承奉曰內常侍，內承直曰內給事。龍朔二年，改監為省。武后垂拱元年，曰司宮臺。天寶十三載，置內侍監，改內侍曰少監；尋更置內侍。有高品一千六百九十六人，品官白身二千九百三十二人，令史八人，書令史十六人。</span></p>
<p class="em2" id="p44"><a class="gg-link" href="#p44" onclick="return changeColor(this);"></a>內常侍六人，正五品下，通判省事。</p>
<p class="em2" id="p45"><a class="gg-link" href="#p45" onclick="return changeColor(this);"></a>內給事十人，從五品下。掌承旨勞問，分判省事。凡元日、冬至，百官賀皇后，則出入宣傳；宮人衣服費用，則具品秩，計其多少，春秋宣送于中書。主事二人，從九品下。</p>
<p class="em2" id="p46"><a class="gg-link" href="#p46" onclick="return changeColor(this);"></a>內謁者監十人，正六品下。掌儀法、宣奏、承敕令及外命婦名帳。凡諸親命婦朝會者，籍其數上內侍省；命婦下車，則導至朝堂奏聞。<span class="jiazhu">唐廢內謁者局，置內典引十八人，掌諸親命婦朝參，出入導引。有內亭長六人，掌固八人。</span></p>
<p class="em2" id="p47"><a class="gg-link" href="#p47" onclick="return changeColor(this);"></a>內謁者十二人，從八品下。掌諸親命婦朝集班位，分涖諸門。</p>
<p class="em2" id="p48"><a class="gg-link" href="#p48" onclick="return changeColor(this);"></a>內寺伯六人，正七品下。掌糾察宮內不法，歲儺則涖出入。</p>
<p class="em2" id="p49"><a class="gg-link" href="#p49" onclick="return changeColor(this);"></a>寺人六人，從七品下。掌皇后出入執御刀宂從。</p>
<p class="em2" id="p50"><a class="gg-link" href="#p50" onclick="return changeColor(this);"></a>掖庭局　令二人，從七品下；丞三人，從八品下。掌宮人簿帳、女工。凡宮人名籍，司其除附；公桑養蠶，會其課業；供奉物皆取焉。婦人以罪配沒，工縫巧者隸之，無技能者隸司農。諸司營作須女功者，取於戶婢。<span class="jiazhu">有書令史四人，書吏八人，計史二人，典事十人，掌固四人。計史掌料功程。</span></p>
<p class="em2" id="p51"><a class="gg-link" href="#p51" onclick="return changeColor(this);"></a>宮教博士二人，從九品下。掌教習宮人書、算、眾藝。<span class="jiazhu">初，內文學館隸中書省，以儒學者一人為學士，掌教宮人。武后如意元年，改曰習藝館，又改曰萬林內教坊，尋復舊。有內教博士十八人，經學五人，史、子、集綴文三人，楷書二人，莊老、太一、篆書、律令、吟詠、飛白書、算、碁各一人。開元末，館廢，以內教博士以下隸內侍省，中官為之。</span></p>
<p class="em2" id="p52"><a class="gg-link" href="#p52" onclick="return changeColor(this);"></a>監作四人，從九品下。掌監涖雜作，典工役。</p>
<p class="em2" id="p53"><a class="gg-link" href="#p53" onclick="return changeColor(this);"></a>宮闈局　令二人，從七品下；丞二人，從八品下。掌侍宮闈，出入管籥。凡享太廟，皇后神主出入，則帥其屬輿之。總小給使學生之籍，給以糧稟。<span class="jiazhu">有書令史三人，書吏六人，內閽史二十人，內掌扇十六人，內給使無常員，小給使學生五十人，掌固四人。凡無官品者，號曰內給使，掌諸門進物之曆；內閽史，掌承傳諸門，出納管鑰；內掌扇，掌中宮繖扇。</span></p>
<p class="em2" id="p54"><a class="gg-link" href="#p54" onclick="return changeColor(this);"></a>奚官局　令二人，正八品下；丞二人，正九品下。掌奚隸、工役、宮官之品。宮人病，則供醫藥；死，給衣服，各視其品。陪陵而葬者，將作給匠戶，衞士營冢，三品葬給百人，四品八十人，五品六十人，六品、七品十人，八品、九品七人；無品者，斂以松棺五釘，葬以犢車，給三人。皆監門校尉、直長涖之。內命婦五品以上無親戚者，以近冢同姓中男一人主祭于墓；無同姓者，春、秋祠以少牢。<span class="jiazhu">有書令史三人，書吏六人，典事、藥童、掌固各四人。</span></p>
<p class="em2" id="p55"><a class="gg-link" href="#p55" onclick="return changeColor(this);"></a>內僕局　令二人，正八品下；丞二人，正九品下。掌中宮車乘。皇后出，則令居左、丞居右，夾引。<span class="jiazhu">有書令史二人，書吏四人，駕士百四十人，典事八人，掌固八人。駕士掌習御車輿、雜畜。</span></p>
<p class="em2" id="p56"><a class="gg-link" href="#p56" onclick="return changeColor(this);"></a>內府局　令二人，正八品下；丞二人，正九品下。掌中藏寶貨給納之數，及供燈燭、湯沐、張設。凡朝會，五品已上及有功將士、蕃酋辭還，皆賜於庭。<span class="jiazhu">有書令史二人，書吏、典史、掌固各四人，典事六人。</span></p>
<p class="em2" id="p57"><a class="gg-link" href="#p57" onclick="return changeColor(this);"></a>太子內坊局　令二人，從五品下；丞二人，從七品下。掌東宮閤內及宮人糧稟。坊事五人，從八品下。<span class="jiazhu">初，內坊隸東宮。開元二十七年，隸內侍省，為局，改典內曰令，置丞。坊事及導客舍人六人，掌序導賓客；閤帥六人，掌帥閽人、內給使以供其事；內閽人八人，掌承諸門出入管鑰，內繖扇、燈燭；內廄尉二人，掌車乘。有錄事一人，令史三人，書令史五人，典事二人，駕士三十人，亭長、掌固各一人。</span></p>
<p class="em2" id="p58"><a class="gg-link" href="#p58" onclick="return changeColor(this);"></a>典直四人，正九品下。掌宮內儀式導引，通傳勞問，糾劾非違，察出納。
</p>
<div class="section" id="title-7"><h3>內官</h3></div>
<p class="em2" id="p59"><a class="gg-link" href="#p59" onclick="return changeColor(this);"></a>貴妃、惠妃、麗妃、華妃，各一人，正一品。掌佐皇后論婦禮於內，無所不統。<span class="jiazhu">唐因隋制，有貴妃、淑妃、德妃、賢妃，各一人，為夫人，正一品；昭儀、昭容、昭媛、脩儀、脩容、脩媛、充儀、充容、充媛，各一人，為九嬪，正二品；婕妤九人，正三品；美人四人，正四品；才人五人，正五品；寶林二十七人，正六品；御女二十七人，正七品；采女二十七人，正八品。六尚亦曰諸尚書，正三品；二十四司亦曰諸司事，正四品；二十四典亦曰諸典事，正六品；二十四掌亦曰諸掌事。龍朔二年，置贊德二人，正一品；宣儀四人，正二品；承閨五人，正四品；承旨五人，正五品；衞仙六人，正六品；供奉八人，正七品；侍櫛二十人，正八品；侍巾三十人，正九品。咸亨復舊。開元中，玄宗以后妃四星，一為后，有后而復置四妃，非典法，乃置惠妃、麗妃、華妃，以代三夫人；又置六儀、美人、才人，增尚宮、尚儀、尚服三局。諸司諸典，自六品至九品而止。其後復置貴妃。</span></p>
<p class="em2" id="p60"><a class="gg-link" href="#p60" onclick="return changeColor(this);"></a>淑儀、德儀、賢儀、順儀、婉儀、芳儀，各一人，正二品。掌教九御四德，率其屬以贊后禮。</p>
<p class="em2" id="p61"><a class="gg-link" href="#p61" onclick="return changeColor(this);"></a>美人四人，正三品。掌率女官脩祭祀、賓客之事。才人七人，正四品。掌敍燕寢，理絲枲，以獻歲功。
</p>
<div class="section" id="title-8"><h3>宮官</h3></div>
<p class="em2" id="p62"><a class="gg-link" href="#p62" onclick="return changeColor(this);"></a>尚宮局　尚宮二人，正五品。六尚皆如之。掌導引中宮，總司記、司言、司簿、司闈。凡六尚事物出納文籍，皆涖其印署。<span class="jiazhu">有女史六人，掌執文書。</span></p>
<p class="em2" id="p63"><a class="gg-link" href="#p63" onclick="return changeColor(this);"></a>司記二人，正六品；二十四司皆如之。掌宮內文簿入出，錄為抄目，審付行焉。牒狀無違，然後加印。典記佐之。典記二人，正七品；二十四典皆如之。掌記二人，正八品；二十四掌皆如之。</p>
<p class="em2" id="p64"><a class="gg-link" href="#p64" onclick="return changeColor(this);"></a>司言、典言，各二人，掌承敕宣付。別鈔以授司閽傳外。掌言二人，掌宣傳，外司附奏受事者，奏聞；承敕處分，則錄所奏為案記。<span class="jiazhu">有女史四人。</span></p>
<p class="em2" id="p65"><a class="gg-link" href="#p65" onclick="return changeColor(this);"></a>司簿、典簿、掌簿，各二人，掌女史以上名簿。稟賜，則品別條錄為等。<span class="jiazhu">有女史六人。</span></p>
<p class="em2" id="p66"><a class="gg-link" href="#p66" onclick="return changeColor(this);"></a>司闈六人，掌諸閤管鑰。典闈、掌闈，各六人，掌分涖啟閉。<span class="jiazhu">有女史四人。</span></p>
<p class="em2" id="p67"><a class="gg-link" href="#p67" onclick="return changeColor(this);"></a>尚儀局　尚儀二人，掌禮儀起居。總司籍、司樂、司賓、司贊。</p>
<p class="em2" id="p68"><a class="gg-link" href="#p68" onclick="return changeColor(this);"></a>司籍、典籍、掌籍，各二人，掌供御經籍。分四部，部別為目，以時暴涼。教學則簿記課業，供奉几案、紙筆，皆預偫焉。<span class="jiazhu">有女史十人。</span></p>
<p class="em2" id="p69"><a class="gg-link" href="#p69" onclick="return changeColor(this);"></a>司樂、典樂、掌樂，各四人，掌宮縣及諸樂陳布之儀，涖其閱習。<span class="jiazhu">有女史二人。</span></p>
<p class="em2" id="p70"><a class="gg-link" href="#p70" onclick="return changeColor(this);"></a>司賓、典賓、掌賓，各二人，掌賓客朝見，受名以聞。宴會，則具品數以授尚食；有賜物，與尚功涖給。<span class="jiazhu">有女史二人。</span></p>
<p class="em2" id="p71"><a class="gg-link" href="#p71" onclick="return changeColor(this);"></a>司贊、典贊、掌贊，各二人，掌賓客朝見、宴食，贊相導引。會日，引客立于殿庭，司言宣敕坐，然後引即席。酒至，起再拜；食至，亦起。皆相其儀。</p>
<p class="em2" id="p72"><a class="gg-link" href="#p72" onclick="return changeColor(this);"></a>彤史二人，正六品。<span class="jiazhu">有女史二人。</span></p>
<p class="em2" id="p73"><a class="gg-link" href="#p73" onclick="return changeColor(this);"></a>尚服局　尚服二人，掌供服用采章之數，總司寶、司衣、司飾、司仗。</p>
<p class="em2" id="p74"><a class="gg-link" href="#p74" onclick="return changeColor(this);"></a>司寶二人，掌神寶、受命寶、六寶及符契，皆識其行用，記以文簿。典寶、掌寶，各二人，凡出付皆旬別案記，還則朱書注入。<span class="jiazhu">有女史四人。</span></p>
<p class="em2" id="p75"><a class="gg-link" href="#p75" onclick="return changeColor(this);"></a>司衣、典衣、掌衣，各二人，掌宮內御服、首飾整比，以時進奉。<span class="jiazhu">有女史四人。</span></p>
<p class="em2" id="p76"><a class="gg-link" href="#p76" onclick="return changeColor(this);"></a>司飾、典飾、掌飾，各二人，掌湯沐、巾櫛。凡供進，識其寒溫之節。<span class="jiazhu">有女史二人。</span></p>
<p class="em2" id="p77"><a class="gg-link" href="#p77" onclick="return changeColor(this);"></a>司仗、典仗、掌仗，各二人，掌仗衞之器。凡立儀衞，尚服率司仗等供其事。<span class="jiazhu">有女史二人。</span></p>
<p class="em2" id="p78"><a class="gg-link" href="#p78" onclick="return changeColor(this);"></a>尚食局　尚食二人，掌供膳羞品齊。總司膳、司醞、司藥、司饎。凡進食，先嘗。</p>
<p class="em2" id="p79"><a class="gg-link" href="#p79" onclick="return changeColor(this);"></a>司膳二人，掌烹煎及膳羞、米麪、薪炭。凡供奉口味，皆種別封印。典膳、掌膳，各四人，掌調和御食，溫、涼、寒、熱，以時供進則嘗之。<span class="jiazhu">有女史四人。</span></p>
<p class="em2" id="p80"><a class="gg-link" href="#p80" onclick="return changeColor(this);"></a>司醞、典醞、掌醞，各二人，掌酒醴酏飲，以時進御。<span class="jiazhu">有女史二人。</span></p>
<p class="em2" id="p81"><a class="gg-link" href="#p81" onclick="return changeColor(this);"></a>司藥、典藥、掌藥，各二人，掌醫方。凡藥外進者，簿案種別。<span class="jiazhu">有女史四人。</span></p>
<p class="em2" id="p82"><a class="gg-link" href="#p82" onclick="return changeColor(this);"></a>司饎、典饎、掌饎，各二人，掌給宮人餼食、薪炭，皆有等級，受付則旬別案記。<span class="jiazhu">有女史四人。</span></p>
<p class="em2" id="p83"><a class="gg-link" href="#p83" onclick="return changeColor(this);"></a>尚寢局　尚寢二人，掌燕見進御之次敍，總司設、司輿、司苑、司燈。</p>
<p class="em2" id="p84"><a class="gg-link" href="#p84" onclick="return changeColor(this);"></a>司設、典設、掌設，各二人，掌牀帷茵席鋪設，久故者以狀聞。凡汎掃之事，典設以下分視。<span class="jiazhu">有女史四人。</span></p>
<p class="em2" id="p85"><a class="gg-link" href="#p85" onclick="return changeColor(this);"></a>司輿、典輿、掌輿，各二人，掌輿輦、繖扇、文物、羽旄，以時暴涼。典輿以下分察。<span class="jiazhu">有女史二人。</span></p>
<p class="em2" id="p86"><a class="gg-link" href="#p86" onclick="return changeColor(this);"></a>司苑、典苑、掌苑，各二人，掌園苑蒔植蔬果。典苑以下分察之。果熟，進御。<span class="jiazhu">有女史二人。</span></p>
<p class="em2" id="p87"><a class="gg-link" href="#p87" onclick="return changeColor(this);"></a>司燈、典燈、掌燈，各二人，掌門閤燈燭。晝漏盡一刻，典燈以下分察。<span class="jiazhu">有女史二人。</span></p>
<p class="em2" id="p88"><a class="gg-link" href="#p88" onclick="return changeColor(this);"></a>尚功局　尚功二人，掌女功之程，總司製、司珍、司綵、司計。</p>
<p class="em2" id="p89"><a class="gg-link" href="#p89" onclick="return changeColor(this);"></a>司製、典製、掌製，各二人，掌供御衣服裁縫。<span class="jiazhu">有女史二人。</span></p>
<p class="em2" id="p90"><a class="gg-link" href="#p90" onclick="return changeColor(this);"></a>司珍、典珍、掌珍，各二人，掌珠珍、錢貨。<span class="jiazhu">有女史六人。</span></p>
<p class="em2" id="p91"><a class="gg-link" href="#p91" onclick="return changeColor(this);"></a>司綵、典綵、掌綵，各二人，掌錦綵、縑帛、絲枲。有賜用，則旬別案記。<span class="jiazhu">有女史二人。</span></p>
<p class="em2" id="p92"><a class="gg-link" href="#p92" onclick="return changeColor(this);"></a>司計、典計、掌計，各二人，給衣服、飲食、薪炭。<span class="jiazhu">有女史二人。</span></p>
<p class="em2" id="p93"><a class="gg-link" href="#p93" onclick="return changeColor(this);"></a>宮正一人，正五品；司正二人，正六品；典正二人，正七品。宮正掌戒令、糾禁、讁罰之事。宮人不供職者，司正以牒取裁，小事決罰，大事奏聞。<span class="jiazhu">有女史四人。阿監、副監，視七品。</span>
</p>
<div class="section" id="title-9"><h3>太子內官</h3></div>
<p class="em2" id="p94"><a class="gg-link" href="#p94" onclick="return changeColor(this);"></a>良娣二人，正三品；良媛六人，正四品；承徽十人，正五品；昭訓十六人，正七品；奉儀二十四人，正九品。</p>
<p class="em2" id="p95"><a class="gg-link" href="#p95" onclick="return changeColor(this);"></a>司閨二人，從六品；三司皆如之。掌導引妃及宮人名簿，總掌正、掌書、掌筵。</p>
<p class="em2" id="p96"><a class="gg-link" href="#p96" onclick="return changeColor(this);"></a>掌正三人，從八品，九掌皆如之。掌文書出入、管鑰、糾察推罰。<span class="jiazhu">有女史三人。</span></p>
<p class="em2" id="p97"><a class="gg-link" href="#p97" onclick="return changeColor(this);"></a>掌書三人，掌符契、經籍、宣傳、啟奏、教學、稟賜、紙筆。<span class="jiazhu">有女史三人。</span></p>
<p class="em2" id="p98"><a class="gg-link" href="#p98" onclick="return changeColor(this);"></a>掌筵三人，掌幄帟、牀褥、几案、輿繖、汛掃、鋪設。</p>
<p class="em2" id="p99"><a class="gg-link" href="#p99" onclick="return changeColor(this);"></a>司則二人，掌禮儀參見，總掌嚴、掌縫、掌藏。</p>
<p class="em2" id="p100"><a class="gg-link" href="#p100" onclick="return changeColor(this);"></a>掌嚴三人，掌首飾、衣服、巾櫛、膏沐、服玩、仗衞。<span class="jiazhu">有女史三人。</span></p>
<p class="em2" id="p101"><a class="gg-link" href="#p101" onclick="return changeColor(this);"></a>掌縫三人，掌裁紉、織績。<span class="jiazhu">有女史三人。</span></p>
<p class="em2" id="p102"><a class="gg-link" href="#p102" onclick="return changeColor(this);"></a>掌藏三人，掌財貨、珠寶、縑綵。</p>
<p class="em2" id="p103"><a class="gg-link" href="#p103" onclick="return changeColor(this);"></a>司饌二人，掌進食先嘗，總掌食、掌醫、掌園。<span class="jiazhu">有女史四人。</span></p>
<p class="em2" id="p104"><a class="gg-link" href="#p104" onclick="return changeColor(this);"></a>掌食三人，掌膳羞、酒醴、燈燭、薪炭、器皿。<span class="jiazhu">有女史四人。</span></p>
<p class="em2" id="p105"><a class="gg-link" href="#p105" onclick="return changeColor(this);"></a>掌醫三人，掌方藥、優樂。<span class="jiazhu">有女史二人。</span></p>
<p class="em2" id="p106"><a class="gg-link" href="#p106" onclick="return changeColor(this);"></a>掌園三人，掌種植蔬果。<span class="jiazhu">有女史二人。</span></p>
</div></body></html>