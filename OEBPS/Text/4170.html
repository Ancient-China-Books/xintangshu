<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">新唐書-卷四十九上·志第三十九上·百官四上</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>志第三十九上</h1><hr/></div>
<div class="section" id="title-1"><h2><strong>百官四上</strong></h2></div>
<div class="section" id="title-2"><h3>十六衞</h3></div>
<p class="em2" id="p0"><a class="gg-link" href="#p0" onclick="return changeColor(this);"></a>左右衞　上將軍各一人，從二品；大將軍各一人，正三品；將軍各二人，從三品。掌宮禁宿衞，凡五府及外府皆總制焉。凡五府三衞及折衝府驍騎番上者，受其名簿而配以職。皇帝御正殿，則守諸門及内廂宿衞仗。非上日，亦將軍一人押仗，將軍缺，以中郎將代將軍，掌貳上將軍之事。</p>
<p class="em2" id="p1"><a class="gg-link" href="#p1" onclick="return changeColor(this);"></a>左右驍衞、左右武衞、左右威衞、左右領軍、左右金吾、左右監門衞上將軍以下，品同。<span class="jiazhu">武德五年，改左右翊衞曰左右衞府，左右驍騎衞曰左右驍騎府，左右屯衞曰左右威衞，左右禦衞曰左右領軍衞，左右備身府曰左右府，唯左右武衞府、左右監門府、左右候衞，仍隋不改。顯慶五年，改左右府曰左右千牛府。龍朔二年，左右衞府、驍衞府、武衞府，皆省「府」字，左右威衞曰左右武威衞，左右領軍衞曰左右戎衞，左右候衞曰左右金吾衞，左右監門府曰左右監門衞，左右千牛府曰左右奉宸衞，後又曰左右千牛衞。咸亨元年，改左右戎衞曰領軍衞。武后光宅元年，改左右驍衞曰左右武威，左右武衞曰左右鷹揚衞，左右威衞曰左右豹韜衞，左右領軍衞曰左右玉鈐衞。貞元二年，初置十六衞上將軍。左右衞有録事一人，府一人，史二人，亭長八人，掌固四人。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>長史各一人，從六品上。掌判諸曹、五府、外府稟祿，卒伍、軍團之名數，器械、車馬之多少，小事得專達，毎歳秋，贊大將軍考課。</p>
<p class="em2" id="p3"><a class="gg-link" href="#p3" onclick="return changeColor(this);"></a>録事參軍事各一人，正八品上。掌受諸曹及五府、外府之事，<span class="jiaozhusup">各本「之」字原在「外府」上。按唐六典巻二四、職官分紀巻三五倶云：録事參軍事「掌印及受諸曹、五府及外府百司所由之事」。明「之」字當在「外府」下，今改正。</span>句稽抄目，印給紙筆。</p>
<p class="em2" id="p4"><a class="gg-link" href="#p4" onclick="return changeColor(this);"></a>倉曹參軍事各二人，正八品下。掌五府文官勳考、假使、祿俸、公廨、田園、食料、醫藥、過所。自倉曹以下同品。<span class="jiazhu">有府二人，史四人。兵曹，府四人，史七人。騎曹，府二人，史四人。冑曹，府三人，史三人。武后長安初，改鎧曹曰冑曹，中宗卽位復舊，先天元年又曰冑曹。開元初，諸衞司倉、司兵、騎兵參軍，改曰倉曹、兵曹、騎曹、冑曹參軍事。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>兵曹參軍事各二人，掌五府武官宿衞番第，受其名數，而大將軍配焉。</p>
<p class="em2" id="p6"><a class="gg-link" href="#p6" onclick="return changeColor(this);"></a>騎曹參軍事各一人，掌外府雜畜簿帳、牧養。凡府馬承直，以遠近分七番，月一易之。以敕出宮城者，給馬。</p>
<p class="em2" id="p7"><a class="gg-link" href="#p7" onclick="return changeColor(this);"></a>冑曹參軍事各一人，掌兵械、公廨興繕、罰讁。大朝會行從，則受黃質甲鎧、弓矢於衞尉。</p>
<p class="em2" id="p8"><a class="gg-link" href="#p8" onclick="return changeColor(this);"></a>奉車都尉，掌馭副車。有其名而無其人，大陳設則它官攝。駙馬都尉無定員，與奉車都尉皆從五品下。</p>
<p class="em2" id="p9"><a class="gg-link" href="#p9" onclick="return changeColor(this);"></a>司階各二人，正六品上；中候各三人，正七品下；司戈各五人，正八品下；執戟各五人，正九品下；長上各二十五人，從九品下。<span class="jiazhu">武后天授二年，置諸衞司階、中候、司戈、執戟，謂之四色官。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>親衞之府一：曰親府。勳衞之府二：一曰勳一府，二曰勳二府。翊衞之府二：一曰翊一府，二曰翊二府。凡五府。毎府，中郎將一人，正四品下；左右郎將一人，正五品上；親衞，正七品上；勳衞，從七品上；翊衞，正八品上。總四千九百六十三人。兵曹參軍事各一人，正九品上；校尉各五人，正六品上。毎校尉有旅帥二人，從六品上；毎旅帥各有隊正二十人，正七品上，副隊正二十人，正七品下。</p>
<p class="em2" id="p11"><a class="gg-link" href="#p11" onclick="return changeColor(this);"></a>五府中郎將掌領校尉、旅帥、親衞、勳衞之屬宿衞者，而總其府事；左右郎將貳焉。番上者，以名簿上于大將軍而配以職。武德、貞觀世重資蔭，二品、三品子，補親衞；二品曾孫、三品孫、四品子、職事官五品子若孫、勳官三品以上有封及國公子，補勳衞及率府親衞；四品孫、五品及上柱國子，補翊衞及率府勳衞；勳官二品及縣男以上、散官五品以上子若孫，補諸衞及率府翊衞。王府執仗親事、執乘親事，毎月番上者數千人，宿衞内廡及城門，給稟食。執扇三衞三百人，擇少壯肩膊齊、儀容整美者，本衞印臂，送殿中省肄習，仗下，毎番三衞一人，爲太僕寺引輅。其後入官路艱，三衞非權勢子弟輒退番，柱國子有白首不得進者；流外雖鄙，不數年給祿稟。故三衞益賤，人罕趨之。<span class="jiazhu">有録事一人，府一人，史三人。唐親衞、勳衞置驃騎將軍、車騎將軍，翊衞置車騎將軍。武德七年，改驃騎將軍爲中郎將，車騎將軍皆爲郎將，分左右，以親衞曰一府，勳衞、翊衞曰二府，謂之三府衞。諸衞翊衞及率府親、勳衞，亦曰三衞。永徽三年，避太子諱，改中郎將曰旅賁郎，郎將曰翊軍郎。太子廢，復舊。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>左右驍衞　上將軍各一人，大將軍各一人，將軍各二人。掌同左右衞。凡翊府之翊衞、外府豹騎番上者，分配之。凡分兵守諸門，在皇城四面、宮城内外，則與左右衞分知助鋪。</p>
<p class="em2" id="p13"><a class="gg-link" href="#p13" onclick="return changeColor(this);"></a>長史各一人，録事參軍事各一人，倉曹參軍事各二人，兵曹參軍事各二人，騎曹參軍事各一人，冑曹參軍事各一人，左右司階各二人，左右中候各三人，左右司戈各五人，左右執戟各五人。左右翊中郎將府中郎將各一人，左郎將各一人，右郎將各一人，兵曹參軍事各一人，校尉各五人，旅帥各十人，隊正各二十人，副隊正各二十人。<span class="jiazhu">有録事一人，史二人，亭長二人，掌固四人。倉曹，府二人，史二人；兵曹，府三人，史五人；騎曹，府二人，史四人；冑曹，府三人，史三人。左右翊中郎將府録事一人、府一人、史二人。</span></p>
<p class="em2" id="p14"><a class="gg-link" href="#p14" onclick="return changeColor(this);"></a>左右武衞　上將軍各一人，大將軍各一人，將軍各二人。掌同左右衞。凡翊府之翊衞、外府熊渠番上者，分配之。</p>
<p class="em2" id="p15"><a class="gg-link" href="#p15" onclick="return changeColor(this);"></a>長史各一人，録事參軍事各一人，倉曹參軍事各二人，兵曹參軍事各二人，騎曹參軍事各一人，冑曹參軍事各一人，左右司階各二人，左右中候各三人，左右司戈各五人，左右執戟各五人，長上各二十五人。左右翊中郎將府官，同驍衞。<span class="jiazhu">有稱長二人，録事一人，史二人，亭長二人，掌固四人。倉曹，府二人，史四人；兵曹，府三人，史五人；騎曹，府二人，史四人；冑曹，府三人，史三人。稱長掌唱警，爲應蹕之節。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>左右威衞　上將軍各一人，大將軍各一人，將軍各二人。掌同左右衞。凡翊府之翊衞、外府羽林番上者，分配之。凡分兵主守，則知皇城東面助鋪。</p>
<p class="em2" id="p17"><a class="gg-link" href="#p17" onclick="return changeColor(this);"></a>長史各一人，録事參軍事各一人，倉曹參軍事各二人，兵曹參軍事各二人，騎曹參軍事各一人，冑曹參軍事各一人，左右司階各二人，左右中候各三人，左右司戈各五人，左右執戟各五人，長上各二十五人。左右翊中郎將府官，同驍衞。<span class="jiazhu">有録事一人，史二人，亭長二人，掌固四人。倉曹，府二人，史四人；兵曹，府三人，史五人；騎曹，府二人，史四人；冑曹，府三人，史三人。</span></p>
<p class="em2" id="p18"><a class="gg-link" href="#p18" onclick="return changeColor(this);"></a>左右領軍衞　上將軍各一人，大將軍各一人，將軍各二人。掌同左右衞。凡翊府之翊衞、外府射聲番上者，分配之。凡分兵主守，則知皇城西面助鋪及京城、苑城諸門。</p>
<p class="em2" id="p19"><a class="gg-link" href="#p19" onclick="return changeColor(this);"></a>長史各一人，録事參軍事各一人，倉曹參軍事各二人，兵曹參軍事各二人，騎曹參軍事各一人，冑曹參軍事各一人，左右司階各二人，左右中候各三人，左右司戈各五人，左右執戟各五人，長上各二十五人。左右翊中郎將府官，同驍衞。<span class="jiazhu">有録事一人，史二人，亭長二人，掌固四人。倉曹，府二人，史四人；兵曹，府三人，史五人；騎曹，府二人，史四人；冑曹，府三人，史三人。</span></p>
<p class="em2" id="p20"><a class="gg-link" href="#p20" onclick="return changeColor(this);"></a>左右金吾衞　上將軍各一人，大將軍各一人，將軍各二人。掌宮中、京城巡警，烽候、道路、水草之宜。凡翊府之翊衞及外府佽飛番上，皆屬焉。師田，則執左右營之禁，南衙宿衞官將軍以下及千牛番上者，皆配以職。大功役，則與御史循行。凡敝幕、故氈，以給病坊。</p>
<p class="em2" id="p21"><a class="gg-link" href="#p21" onclick="return changeColor(this);"></a>兵曹參軍事，掌翊府、外府武官，兼掌獵師。</p>
<p class="em2" id="p22"><a class="gg-link" href="#p22" onclick="return changeColor(this);"></a>騎曹參軍事，掌外府雜畜簿帳、牧養之事。</p>
<p class="em2" id="p23"><a class="gg-link" href="#p23" onclick="return changeColor(this);"></a>冑曹參軍事，掌同左右衞。大朝會行從，給靑龍旗、䂍矟於衞尉。</p>
<p class="em2" id="p24"><a class="gg-link" href="#p24" onclick="return changeColor(this);"></a>長史各一人，録事參軍事各一人，倉曹參軍事各二人，兵曹參軍事各二人，騎曹參軍事各一人，冑曹參軍事各一人，左右司階各二人，左右中候各三人，左右司戈各五人，左右執戟各五人，左右街使各一人，判官各二人。左右翊中郎將府官，如驍衞。<span class="jiazhu">有録事一人，史二人。倉曹，府二人，史四人；兵曹，府三人，史五人；騎曹，府二人，史四人；冑曹，府三人，史三人。左右街典二人，引駕仗三衞六十人，引駕佽飛六十六人，大角手六百人。隋有察非掾，至唐廢。</span></p>
<p class="em2" id="p25"><a class="gg-link" href="#p25" onclick="return changeColor(this);"></a>左右翊中郎將府中郎將，掌領府屬，督京城左右六街鋪巡警，以果毅二人助巡探。入閤日，中郎將一人升殿受狀，衞士六百爲大角手，六番閲習，吹大角爲昏明之節，諸營壘候以進退。</p>
<p class="em2" id="p26"><a class="gg-link" href="#p26" onclick="return changeColor(this);"></a>左右街使，掌分察六街徼巡。凡城門坊角，有武候鋪，衞士、彍騎分守，大城門百人，大鋪三十人，小城門二十人，小鋪五人，日暮，鼓八百聲而門閉；乙夜，街使以騎卒循行嘂謼，武官暗探；五更二點，鼓自内發，諸街鼓承振，坊市門皆啓，鼓三千撾，辨色而止。</p>
<p class="em2" id="p27"><a class="gg-link" href="#p27" onclick="return changeColor(this);"></a>左右監門衞　上將軍各一人，大將軍各一人，將軍各二人。掌諸門禁衞及門籍。文武官九品以上，毎月送籍於引駕仗及監門衞，衞以帳報内門。凡朝參、奏事、待詔官及繖扇儀仗出入者，閲其數。以物貨器用入宮者，有籍有傍。左監門將軍判入，右監門將軍判出，月一易其籍。行幸，則率屬於衙門監守。</p>
<p class="em2" id="p28"><a class="gg-link" href="#p28" onclick="return changeColor(this);"></a>長史，掌判諸曹及禁門，巡視出入而司其籍、傍。餘同左右衞。</p>
<p class="em2" id="p29"><a class="gg-link" href="#p29" onclick="return changeColor(this);"></a>兵曹參軍事兼掌倉曹，冑曹兼掌騎曹。</p>
<p class="em2" id="p30"><a class="gg-link" href="#p30" onclick="return changeColor(this);"></a>左右翊中郞將府中郞將。掌涖宮殿城門，皆左入右出。中郞將各四人，長史各一人，録事參軍事各一人，兵曹參軍事各一人，冑曹參軍事各一人。<span class="jiazhu">有録事一人，史二人，亭長二人，掌固二人。兵曹，府三人，史五人；冑曹，府三人，史四人。監門校尉三百二十人，直長六百八十人，長入長上二十人，<span class="jiaozhusup">唐六典巻二五、舊書巻四四「入」作「人」。</span>直長長上二十人。監門校尉掌敍出入。唐改監門府郎將爲將軍。</span></p>
<p class="em2" id="p31"><a class="gg-link" href="#p31" onclick="return changeColor(this);"></a>左右千牛衞　上將軍各一人，大將軍各一人，將軍各二人。掌侍衞及供御兵仗。以千牛備身左右執弓箭宿衞，以主仗守戎器。朝日，領備身左右升殿列侍。親射，則率屬以從。</p>
<p class="em2" id="p32"><a class="gg-link" href="#p32" onclick="return changeColor(this);"></a>胄曹參軍事，掌甲仗。凡御仗之物二百一十有九，羽儀之物三百，自千牛以下分掌之。上日，執御弓箭者亦自備以入宿。主仗毎月上，則配以職，行從則兼騎曹。中郎將各二人，長史各一人，録事參軍事各一人，兵曹參軍事各一人，冑曹參軍事各一人。<span class="jiazhu">唐改備身郎將曰將軍，備身將曰中郎將，千牛左右、備身左右曰千牛備身。初置備身主仗。有録事一人，史二人，亭長二人，掌固四人。兵曹，府一人，史二人；冑曹，府一人，史一人。千牛備身十二人，備身左右十二人，備身一百人，主仗一百五十人。千牛備身掌執御刀，服花鈿繡衣緑，執象笏，宿衞侍從。備身左右掌執御弓矢，宿衞侍從。備身，掌宿衞侍從。主仗，掌守供御兵仗。</span></p>
<p class="em2" id="p33"><a class="gg-link" href="#p33" onclick="return changeColor(this);"></a>左右翊中郞將府中郞將，掌供奉侍衞。凡千牛及備身左右以御刀仗升殿供奉者，皆上將軍領之，中郎將佐其職。有口敕，通事舍人承傳，聲不下聞者，中郎將宣告。
</p>
<p class="em2" id="p34"><a class="gg-link" href="#p34" onclick="return changeColor(this);"></a>諸衞折衝都尉府　毎府折衝都尉一人，上府正四品上，中府從四品下，下府正五品下。左右果毅都尉各一人，上府從五品下，中府正六品上，下府正六品下。別將各一人，上府正七品下，中府從七品上，下府從七品下。長史各一人，上府正七品下，中府從七品上，下府從七品下。兵曹參軍事各一人，上府正八品下，中府正九品下，下府從九品上。校尉五人，從七品下。旅帥十人，從八品上。隊正二十人，正九品下；副隊正二十人，從九品下。</p>
<p class="em2" id="p35"><a class="gg-link" href="#p35" onclick="return changeColor(this);"></a>折衝都尉掌領屬備宿衞，師役則總戎具、資糧、點習，以三百人爲團，一校尉領之。捉鋪持更者，晨夜有行人必問，不應則彈弓而嚮之，復不應則旁射，又不應則射之。晝以排門人遠望，暮夜以持更人遠聽。有衆而囂，則告主帥。</p>
<p class="em2" id="p36"><a class="gg-link" href="#p36" onclick="return changeColor(this);"></a>左右果毅都尉，掌貳都尉。<span class="jiazhu">毎府有録事一人，府一人，史二人。兵曹，府二人，史三人。毎隊正領兵五十人。武德元年，改鷹揚郎將曰軍頭，正四品下；鷹撃郎將曰府副，正五品上；司馬曰長史，正八品下；校尉，正六品下，旅帥，正七品下。廢越騎、歩兵二校尉及察非掾。又改軍頭曰驃騎將軍，府副曰車騎將軍，皆爲府。諸率府置驃騎將軍五人、車騎將軍十人。二年，以車騎將軍府隸驃騎府，置十二軍，分關内諸府皆隸焉。毎軍，將軍一人，副一人。至六年廢。七年，改驃騎將軍府爲統軍府，車騎將軍爲別將。八年，復置十二軍。貞觀十年，改統軍府曰折衝都尉，別將曰果毅都尉。軍坊置坊主一人，檢校戸口，勸課農桑，以本坊五品勳官爲之。三輔及近畿州都督府皆置府，凡六百三十三。永徽中，廢長史，置司馬一人，總司兵、司騎二局。武后垂拱中，以千二百人爲上府，千人爲中府，八百人爲下府，赤縣爲赤府，畿縣爲畿府。聖暦元年，廢司馬，置長史、兵曹參軍事，又有別將一人，從六品下，居果毅都尉之次，其後分左右各一人，尋廢。久之，復置一人，降其品。開元初，衞士爲武士，諸衞折衝、果毅、別將，擇有行者爲展仗押官。右羽林軍十五人，左羽林軍二十五人，衣服同色。諸衞有弩手，左右驍衞各八十五人，餘衞各八十三人。</span></p>
<p class="em2" id="p37"><a class="gg-link" href="#p37" onclick="return changeColor(this);"></a>左右羽林軍　大將軍各一人，正三品；將軍各三人，從三品。掌統北衙禁兵，督攝左右廂飛騎儀仗。大朝會，則周衞階陛；巡幸，則夾馳道爲内仗。凡飛騎番上者，配其職。有敕上南衙者，大將軍承墨敕，白移於金吾，引駕仗官與監門奏覆，降墨敕，然後乃得入。</p>
<p class="em2" id="p38"><a class="gg-link" href="#p38" onclick="return changeColor(this);"></a>長史各一人，從六品上；録事參軍事各一人，正八品上；倉曹參軍事各一人，兼總騎曹事；兵曹參軍事各一人；冑曹參軍事各一人。自倉曹參軍以下，皆正八品下。司階各二人，正六品上；中候各三人，正七品下；司戈各五人，正八品上；執戟各五人，正九品下；長上各十人。左右翊衞中郎將府中郎將一人，正四品下；左右中郎一人，左右郎將一人，皆正五品上；兵曹參軍事一人，正九品上；校尉五人，旅帥十人，隊正二十人，副隊正二十人。<span class="jiazhu">有録事一人，史二人，亭長二人，掌固四人。倉曹、兵曹各府二人、史四人；冑曹，府、史各二人。左右翊中郎將府，録事一人，府一人，史二人；倉曹、兵曹各府二人，史四人；冑曹，府、史各二人。</span></p>
<p class="em2" id="p39"><a class="gg-link" href="#p39" onclick="return changeColor(this);"></a>左右龍武軍　大將軍各一人，正二品；統軍各一人，正三品；將軍三人，從三品。掌同羽林。</p>
<p class="em2" id="p40"><a class="gg-link" href="#p40" onclick="return changeColor(this);"></a>長史、録事參軍事、倉曹參軍事、兵曹參軍事、胄曹參軍事各一人，司階各二人，中候各三人，司戈、執戟各五人，長上各十人。<span class="jiazhu">景雲元年，置龍武將軍。興元元年，六軍各置統軍。貞元三年，龍武軍增將軍一員，有録事一人，史二人，亭長二人，掌固四人。倉曹，府二人，史四人；兵曹，府二人，史四人；冑曹，府、史各二人。</span></p>
<p class="em2" id="p41"><a class="gg-link" href="#p41" onclick="return changeColor(this);"></a>左右神武軍　大將軍各一人，正二品；統軍各一人，正三品；將軍三人，從三品。總衙前射生兵。</p>
<p class="em2" id="p42"><a class="gg-link" href="#p42" onclick="return changeColor(this);"></a>長史、録事參軍事、倉曹參軍事、兵曹參軍事、胄曹參軍事各一人，司階各二人，中候各三人，司戈、執戟各五人，長上各十人。<span class="jiazhu">有録事一人，史二人，倉曹、兵曹、冑曹府、史，皆如龍武軍。開元二十六年，分羽林置左右神武軍，尋廢；至德二年復置。</span></p>
<p class="em2" id="p43"><a class="gg-link" href="#p43" onclick="return changeColor(this);"></a>左右神策軍　大將軍各一人，正二品；統軍各二人，正三品；將軍各四人，從三品。掌衞兵及内外八鎭兵。</p>
<p class="em2" id="p44"><a class="gg-link" href="#p44" onclick="return changeColor(this);"></a>護軍中尉各一人，中護軍各一人，判官各三人，都句判官二人，句覆官各一人。表奏官各一人，支計官各一人，孔目官各二人，驅使官各二人。</p>
<p class="em2" id="p45"><a class="gg-link" href="#p45" onclick="return changeColor(this);"></a>自長史以下，員數如龍武軍。<span class="jiazhu">左右龍武、左右神武、左右神策，號六軍。貞元二年，神策軍置大將軍、將軍，十四年置統軍，品秩同六軍。始，殿前左右神威軍，有大將軍二人，正二品；統軍二人，從三品；將軍二人，從五品。元和初，爲一軍，號天威軍。八年廢，以軍隸神策，有馬軍、歩軍將軍及指揮使等，以馬軍大將軍知軍事。天復三年廢神策軍，四年復置神策軍。</span>
</p>
<div class="section" id="title-3"><h3>東宮官</h3></div>
<p class="em2" id="p46"><a class="gg-link" href="#p46" onclick="return changeColor(this);"></a>太子太師、太傅、太保，各一人，從一品。掌輔導皇太子。毎見，迎拜殿門，三師答拜，毎門必讓，三師坐，太子乃坐。與三師書，前名惶恐，後名惶恐再拜。太子出，則乘路備鹵簿以從。</p>
<p class="em2" id="p47"><a class="gg-link" href="#p47" onclick="return changeColor(this);"></a>少師、少傅、少保，各一人，從二品。掌曉三師德行，以諭皇太子，奉太子以觀三師之道德。自太師以下唯其人，不必備。<span class="jiazhu">先天元年開府，置令、丞各一人，隸詹事府。尋廢。</span></p>
<p class="em2" id="p48"><a class="gg-link" href="#p48" onclick="return changeColor(this);"></a>太子賓客四人，正三品。掌侍從規諫，贊相禮儀，宴會則上齒。侍讀，無常員，掌講導經學。<span class="jiazhu">貞觀十八年，以宰相兼賓客。開元中，定員四人。太宗時，晉王府有侍讀，及爲太子，亦置焉。其後，或置或否。開元初，十王宅引辭學工書者入教，亦爲侍讀。</span>
</p>
<p class="em2" id="p49"><a class="gg-link" href="#p49" onclick="return changeColor(this);"></a>詹事府　太子詹事一人，正三品；少詹事一人，正四品上。掌統三寺、十率府之政，少詹事爲之貳。皇太子書稱令，庶子以下署名奉行，書案、畫日。</p>
<p class="em2" id="p50"><a class="gg-link" href="#p50" onclick="return changeColor(this);"></a>丞二人，正六品上。掌判府事，知文武官簿、假使。凡敕令及尙書省、二坊符牒下東宮諸司者，皆發焉。</p>
<p class="em2" id="p51"><a class="gg-link" href="#p51" onclick="return changeColor(this);"></a>主簿一人，從七品上；録事二人，正九品下。<span class="jiazhu">隋廢詹事府。武德初復置。龍朔二年曰端尹府，詹事曰端尹，少詹事曰少尹。武后光宅元年改曰宮尹府，詹事曰宮尹，少詹事曰少尹。有令史九人，書令史十八人。</span></p>
<p class="em2" id="p52"><a class="gg-link" href="#p52" onclick="return changeColor(this);"></a>司直二人，正七品上。掌糾劾宮寮及率府之兵。皇太子朝，則分知東西班。監國，則詹事、庶子爲三司使，司直一人與司議郎、舍人分日受理啓狀。太子出，則分察鹵簿之内。<span class="jiazhu">有令史一人，書令史二人，亭長四人，掌固六人。</span>
</p>
<p class="em2" id="p53"><a class="gg-link" href="#p53" onclick="return changeColor(this);"></a>左春坊　左庶子二人，正四品上；中允二人，正五品下。掌侍從贊相，駮正啓奏。總司經、典膳、藥藏、内直、典設、宮門六局。皇太子出，則版奏外辦、中嚴；入則解嚴。凡令書下，則與中允、司議郎等畫諾、覆審，留所畫以爲案，<span class="jiaozhusup">按唐六典巻二六云：「凡令書下於左春坊，則與中允、司議郎等覆啓以畫諾，及覆下，以皇太子所畫者留爲案。」職官分紀巻二八同。此應是留皇太子所畫以爲案，本書文義欠明。</span>更寫印署，注令諾，送詹事府。</p>
<p class="em2" id="p54"><a class="gg-link" href="#p54" onclick="return changeColor(this);"></a>司議郎二人，正六品上。掌侍從規諫，駮正啓奏。凡皇太子出入、朝謁、從祀、釋奠、講學、監國之命，可傳於史冊者，録爲記注；宮坊祥眚，官長除拜、薨卒，歳終則録送史舘。</p>
<p class="em2" id="p55"><a class="gg-link" href="#p55" onclick="return changeColor(this);"></a>左諭德一人，正四品下。掌諭皇太子以道德，隨事諷贊。皇太子朝宮臣，則列侍左階，出入騎從。</p>
<p class="em2" id="p56"><a class="gg-link" href="#p56" onclick="return changeColor(this);"></a>左贊善大夫五人，正五品上。掌傳令，諷過失，贊禮儀，以經教授諸郡王。録事二人，從八品下；主事三人，從九品下。<span class="jiazhu">隋有内允。武德三年改曰中舍人，隸門下坊。貞觀初曰中允，十八年置司議郎。永徽三年，避皇太子名，復改中允曰内允。太子廢，復舊。龍朔二年，改門下坊曰左春坊，左庶子曰左中護，中允曰左贊善大夫，司議郎分左右，置左右諭德各一人。咸亨元年，皆復舊，司議郎不分左右，其後諭德廢而司議郎復分。儀鳳四年，置左右贊善大夫各十人，以同姓爲之。景雲二年，始兼用庶姓，改門下坊曰左春坊，復置諭德，庶子以比侍中，中允以比門下侍郎，司議郎以比給事中，贊善大夫以比諫議大夫，諭德以比散騎常侍。右坊，則庶子以比中書令，中舍人以比中書侍郎，太子監國則庶子比尙書令。有令史六人，書令史十二人，傳令四人，掌儀二人，贊者三人，亭長三人，掌固十人。</span>
</p>
<p class="em2" id="p57"><a class="gg-link" href="#p57" onclick="return changeColor(this);"></a>崇文舘　學士二人，掌經籍圖書，教授諸生，課試舉送如弘文舘。校書郎二人，從九品下。掌校理書籍。<span class="jiazhu">貞觀十三年置崇賢舘。顯慶元年，置學生二十人。上元二年，避太子名，改曰崇文舘。有學士、直學士及讎校，皆無常員，無其人則庶子領舘事。開元七年，改讎校曰校書郎。乾元初，以宰相爲學士，總舘事。貞元八年，隸左春坊。有舘生十五人，書直一人，令史二人，書令史二人，典書二人，搨書手二人，楷書手十人，熟紙匠一人，裝潢匠二人，筆匠一人。</span>
</p>
<p class="em2" id="p58"><a class="gg-link" href="#p58" onclick="return changeColor(this);"></a>司經局　洗馬二人，從五品下。掌經籍，出入侍從。圖書上東宮者，皆受而藏之。文學三人，正六品下。分知經籍，侍奉文章。校書四人，正九品下；正字二人，從九品上。掌校刊經史。<span class="jiazhu">唐改太子正書曰正字。龍朔三年，改司經局曰桂坊，罷隸左春坊，領崇賢舘，比御史臺；以詹事一人爲令，比御史大夫，司直二人比侍御史，以洗馬爲司經大夫。置文學四人，録事一人，正九品下。三年，改司經大夫曰桂坊大夫，<span class="jiaozhusup">上「三」字，各本同；下「三」字，衲、殿本同，汲、局本作「二」。按以洗馬爲司經大夫事，唐六典巻二六及通典巻三０倶繫在龍朔二年；改司經局曰桂坊事，唐六典未載，通典繫在龍朔三年。本書則均在龍朔三年，且「三年」文重出，不合體例，顯有舛誤。</span>糾正違失。咸亨元年，復隸左春坊，省録事。有書令史二人，書吏二人，典書四人，楷書二十五人，掌固六人，裝潢匠二人，熟紙匠、筆匠各一人。</span>
</p>
<p class="em2" id="p59"><a class="gg-link" href="#p59" onclick="return changeColor(this);"></a>典膳局　典膳郎二人，從六品下；丞二人，正八品上。掌進膳、嘗食，丞爲之貳。毎夕，更直於廚。<span class="jiazhu">龍朔二年，改典膳監曰典膳郎。有書令史二人，書吏四人，主食六人，典食二百人，掌固四人。</span>
</p>
<p class="em2" id="p60"><a class="gg-link" href="#p60" onclick="return changeColor(this);"></a>藥藏局　藥藏郎二人，從六品下；丞二人，正八品上。掌和醫藥，丞爲之貳。皇太子有疾，侍醫診候議方。藥將進，宮臣涖嘗，如尙藥局之職。<span class="jiazhu">有書令史一人，書吏二人，侍醫四人，典藥二人，藥童六人，掌固四人。</span>
</p>
<p class="em2" id="p61"><a class="gg-link" href="#p61" onclick="return changeColor(this);"></a>内直局　内直郎二人，從六品下；丞二人，正八品下。掌符璽、衣服、繖扇、几案、筆硯、垣牆。<span class="jiazhu">龍朔二年，改監曰内直郎，副監曰丞。有令史一人，書吏三人，典服十二人，典扇八人，典翰八人，掌固六人。武德中，有典璽四人，開元中廢。</span>
</p>
<p class="em2" id="p62"><a class="gg-link" href="#p62" onclick="return changeColor(this);"></a>典設局　典設郎四人，從六品下；丞二人，正八品下。掌湯沐、燈燭、汛掃、鋪設。凡皇太子散齋別殿、致齋正殿，前一日設幄坐于東序及室内，張帷前楹。<span class="jiazhu">龍朔二年，改齋帥局曰典設局，齋帥曰郎。有書令史二人，書吏四人，幕士二百四十五人，掌固十二人。</span>
</p>
<p class="em2" id="p63"><a class="gg-link" href="#p63" onclick="return changeColor(this);"></a>宮門局　宮門郎二人，從六品下；丞二人，正八品下。掌宮門管籥。凡夜漏盡，撃漏鼓而開；夜漏上水一刻，撃漏鼓而閉。歳終行儺，則先一刻而啓。皇太子不在，則闔正門；還仗，如常。凡宮中，明時不鼓。<span class="jiazhu">龍朔三年，改宮門監曰宮門郎。有書令史一人，書吏二人，門僕百人，掌固四人。</span>
</p>
<p class="em2" id="p64"><a class="gg-link" href="#p64" onclick="return changeColor(this);"></a>右春坊　右庶子二人，正四品下；中舍人二人，正五品下。掌侍從、獻納、啓奏，中舍人爲之貳。皇太子監國，下令書則畫日，至春坊則庶子宣傳，中舍人奉行。</p>
<p class="em2" id="p65"><a class="gg-link" href="#p65" onclick="return changeColor(this);"></a>太子舍人四人，正六品上。掌行令書、表啓。諸臣上皇太子，大事以牋，小事以啓，其封題皆上右春坊通事舍人以進。</p>
<p class="em2" id="p66"><a class="gg-link" href="#p66" onclick="return changeColor(this);"></a>通事舍人八人，正七品下。掌導宮臣辭見，承令勞問。</p>
<p class="em2" id="p67"><a class="gg-link" href="#p67" onclick="return changeColor(this);"></a>右諭德一人，右贊善大夫五人，録事一人，主事二人，品皆如左春坊。<span class="jiazhu">隋内舍人隸典書坊。武德初改曰中舍人，管記舍人曰太子舍人。永徽元年，避太子名，復改中舍人曰内舍人。龍朔二年，改典書坊曰右春坊，右庶子曰右中護，中舍人曰右贊善大夫，舍人曰右司議郎。有令史九人，書令史十八人，傳令四人，典謁四人，亭長六人，掌固十人。</span>
</p>
<p class="em2" id="p68"><a class="gg-link" href="#p68" onclick="return changeColor(this);"></a>家令寺　家令一人，從四品上。掌飲膳、倉儲。總食官、典倉、司藏三署。皇太子出入，則乘軺車爲導；祭祀、賓客，則供酒食；賜予，則奉金玉、貨幣。凡牀几、茵席、器物，非取於將作、少府者，皆供焉。</p>
<p class="em2" id="p69"><a class="gg-link" href="#p69" onclick="return changeColor(this);"></a>丞二人，從七品下，掌判寺事。凡三署出納，皆刺於詹事。莊宅、田園，審肥塉爲收斂之數。宮、朝、坊、府土木營繕，則下於司藏。</p>
<p class="em2" id="p70"><a class="gg-link" href="#p70" onclick="return changeColor(this);"></a>主簿一人，正九品下。<span class="jiazhu">唐改司府令曰家令。龍朔二年，改家令寺曰宮府寺，家令曰大夫。有録事一人，府十人，史二十人，亭長四人，掌固四人，雜匠百人。</span>
</p>
<p class="em2" id="p71"><a class="gg-link" href="#p71" onclick="return changeColor(this);"></a>食官署　令一人，從八品下；丞二人，從九品下。掌飲膳、酒醴。凡四時供送設食皆顓焉。供六品以下元日、寒食、冬至食於家令廚者。<span class="jiazhu">有府二人，史四人，掌膳四人，供膳百四十人，奉觶三十人。</span>
</p>
<p class="em2" id="p72"><a class="gg-link" href="#p72" onclick="return changeColor(this);"></a>典倉署　令一人，從八品下；丞二人，從九品下。掌九穀、䤈醢、庶羞、器皿、燈燭。凡園圃樹藝，皆受令焉。毎月籍出納上於寺，歳終上詹事府。給戸奴婢、番戸、雜戸資糧衣服。<span class="jiazhu">有府三人，史五人，園丞二人，史二人。</span>
</p>
<p class="em2" id="p73"><a class="gg-link" href="#p73" onclick="return changeColor(this);"></a>司藏署　令一人，從八品下；丞二人，從九品下。掌庫藏財貨出納、營繕。<span class="jiazhu">有府三人，史四人，計史一人。</span>
</p>
<p class="em2" id="p74"><a class="gg-link" href="#p74" onclick="return changeColor(this);"></a>率更寺　令一人，從四品上。掌宗族次序、禮樂、刑罰及漏刻之政。太子釋奠、講學、齒冑，則總其儀；出入，乘軺車爲導，居家令之次。坊、寺、府有罪者，論罰，庶人杖以下，皆送大理。<span class="jiaozhusup">唐六典巻二七云：「凡諸坊寺府之有犯者，令其主司定罪，庶人杖以下決之，官吏杖以下皆送於大理。」</span>皇太子未立，判斷於大理。</p>
<p class="em2" id="p75"><a class="gg-link" href="#p75" onclick="return changeColor(this);"></a>丞一人，從七品上。掌貳令事。宮臣有犯理於率更者，躬問蔽罪而上於詹事。</p>
<p class="em2" id="p76"><a class="gg-link" href="#p76" onclick="return changeColor(this);"></a>主簿一人，正九品下。掌印句。凡宗族不序，禮儀不節，音律不諧，漏刻不審，刑名不法，皆舉而正之。決囚，則與丞同涖。<span class="jiazhu">龍朔二年，改曰司更寺，令曰司更大夫。有録事一人，府三人，史四人，漏刻博士三人，掌漏六人，漏童二十人，典鍾、典鼓各十二人，亭長四人，掌固四人。漏刻博士掌教漏刻。</span>
</p>
<p class="em2" id="p77"><a class="gg-link" href="#p77" onclick="return changeColor(this);"></a>僕寺　僕一人，從四品上。掌車輿、乘騎、儀仗、喪葬，總廄牧署。太子出，則率廄牧令進路，親馭。</p>
<p class="em2" id="p78"><a class="gg-link" href="#p78" onclick="return changeColor(this);"></a>丞一人，從七品上。掌判寺事。凡馬畜芻粟，歳以季夏上於詹事，以時出入而節其數。</p>
<p class="em2" id="p79"><a class="gg-link" href="#p79" onclick="return changeColor(this);"></a>主簿一人，正九品下。掌廄牧畜養、車騎駕馭、儀仗。<span class="jiazhu">龍朔二年，改曰馭僕寺，僕曰大夫。有進馬十一人，録事一人，府三人，史五人，亭長三人，掌固三人。</span>
</p>
<p class="em2" id="p80"><a class="gg-link" href="#p80" onclick="return changeColor(this);"></a>廏牧署　令一人，從八品下；丞二人，從九品下。掌車馬、閑廏、牧畜。皇太子出，則率典乘先期習路馬，率駕士馭車乘，旣出，進路，式路車於西閤外，南向以俟。凡羣牧隸東宮者，皆受其職事。典乘四人，從九品下。<span class="jiazhu">有府三人，史六人，翼馭十人，駕士十五人，掌閑六百人，獸醫十人，主酪三十人。翼馭掌調馬執馭。</span>
</p>
<p class="em2" id="p81"><a class="gg-link" href="#p81" onclick="return changeColor(this);"></a>太子左右率府　率各一人，正四品上；副率各二人，從四品上。掌兵仗、儀衞。凡諸曹及三府、外府皆隸焉。元日、冬至，皇太子朝宮臣、諸方使，則率衞府之屬爲衞。毎月三府三衞及五府超乘番上者，配以職。<span class="jiazhu">武德五年，改左右侍率曰左右衞率府，左右武侍衞率曰左右宗衞率府，左右宮門將曰左右監門率府。龍朔二年，改左右衞率府曰左右典戎衞，左右宗衞率府曰左右司禦率府，左右虞候率府曰左右淸道衞，左右内率府曰左右奉裕衞，左右監門率府曰左右崇掖衞。武后垂拱中，改左右監門率府曰左右鶴禁衞。神龍元年，改左右司禦率府曰左右宗衞府，左右淸道衞曰左右虞候率府。景雲二年，左右宗衞府復曰左右司禦率府。開元初，左右虞候率府復曰左右淸道率府。</span></p>
<p class="em2" id="p82"><a class="gg-link" href="#p82" onclick="return changeColor(this);"></a>長史各一人，正七品上。掌判諸曹府。季秋以屬官功狀上於率，而爲考課。</p>
<p class="em2" id="p83"><a class="gg-link" href="#p83" onclick="return changeColor(this);"></a>録事參軍事各一人，從八品上；倉曹參軍事、兵曹參軍事、胄曹參軍事、騎曹參軍事各一人，從八品下。倉曹掌文官簿書，兵曹掌武官簿書，冑曹掌器械、公廨營繕。司階各一人，從六品上；<span class="jiaozhusup">「階」，各本原作「皆」，唐六典巻二八作「階」。按本書下文及唐六典同巻太子左右司禦率府、太子左右淸道率府均有「司階」，並從六品上。據改。</span>中候各二人，從七品下；司戈各二人，從八品上；執戟各三人，散長上各十人，從九品下。左右司禦、淸道、監門、内率府，自率以下品同。<span class="jiazhu">有録事一人，府一人，史一人。倉曹，府一人，史二人；兵曹、冑曹，各府二人，史三人；騎曹，府五人，史七人。亭長、掌固各二人。</span>
</p>
<p class="em2" id="p84"><a class="gg-link" href="#p84" onclick="return changeColor(this);"></a>親府、勳府、翊府三府　毎府中郎將各一人，從四品上；左右郎將各一人，正五品下。中郎將、郎將，掌其府校尉、旅帥及親、勳、翊衞之屬宿衞，而總其事。</p>
<p class="em2" id="p85"><a class="gg-link" href="#p85" onclick="return changeColor(this);"></a>兵曹參軍事各一人，從九品上。掌判句。大朝會及皇太子出，則從鹵簿而涖其儀。親衞從七品上，勳衞正八品上，翊衞從八品上，員皆亡。校尉各五人，從六品上；旅帥各十人，正七品下；隊正各二十人，從八品上。<span class="jiazhu">武德元年，改功曹曰親衞，義曹曰勳衞，良曹曰翊衞，置三府，有録事一人，府、史各一人。</span>
</p>
<p class="em2" id="p86"><a class="gg-link" href="#p86" onclick="return changeColor(this);"></a>太子左右司禦率府　率各一人，正四品上；副率各二人，從四品上。掌同左右衞。凡諸曹及外府旅賁番上者隸焉。</p>
<p class="em2" id="p87"><a class="gg-link" href="#p87" onclick="return changeColor(this);"></a>長史各一人，正七品上；録事參軍事各一人，從八品上；倉曹參軍事、兵曹參軍事、胄曹參軍事、騎曹參軍事，各一人，從八品下；司階各一人，中候各二人，司戈各二人，執戟各三人。親衞、勳衞、翊衞三府中郎將以下，如左右衞率府。<span class="jiazhu">有録事一人，史二人。倉曹，府一人，史二人；兵曹，府二人，史三人；冑曹，府、史各二人。亭長一人，掌固二人。</span>
</p>
<p class="em2" id="p88"><a class="gg-link" href="#p88" onclick="return changeColor(this);"></a>太子左右淸道率府　率各一人，副率各二人。掌晝夜巡警。凡諸曹及外府直盪番上者隸焉。皇太子出入，則以淸游隊先導，後拒隊爲殿。</p>
<p class="em2" id="p89"><a class="gg-link" href="#p89" onclick="return changeColor(this);"></a>長史各一人，録事參軍事各一人，從八品上；倉曹參軍事、兵曹參軍事、胄曹參軍事各一人，從八品下；左右司階各一人，左右中候各二人，左右司戈各一人，左右執戟各三人。親衞、勳衞、翊衞三府中郎將以下，如左右衞率府。<span class="jiazhu">有録事一人，史二人，亭長二人，掌固二人。倉曹，府一人，史二人；兵曹，府二人，史三人；冑曹，府二人，史二人。細引押仗五十人。</span>
</p>
<p class="em2" id="p90"><a class="gg-link" href="#p90" onclick="return changeColor(this);"></a>太子左右監門率府　率各一人，副率各二人。掌諸門禁衞。凡財物、器用，出者有籍。</p>
<p class="em2" id="p91"><a class="gg-link" href="#p91" onclick="return changeColor(this);"></a>長史各一人，録事參軍事各一人，正九品上；兵曹參軍事各一人，正九品下，兼領倉曹；冑曹參軍事各一人，正九品下；監門直長七十八人，從七品下。<span class="jiazhu">唐改宮門將曰監門率，直事曰直長。有録事一人，史二人，亭長一人，掌固二人。兵曹，府二人，史二人；冑曹，府二人，史三人。</span>
</p>
<p class="em2" id="p92"><a class="gg-link" href="#p92" onclick="return changeColor(this);"></a>太子左右内率府率　率各一人，副率各一人。掌千牛供奉之事。皇太子坐日，領千牛升殿。射于射宮，則千牛奉弓矢立東階，西面；率奉弓，副率奉矢、決拾。北面張弓，左執弣，右執簫以進，副率以弓拂矢而進，<span class="jiaozhusup">唐六典巻二八「弓」作「巾」，職官分紀巻三０引唐六典文同。「弓」疑爲「巾」之誤。</span>各退立於位。旣射，左内率啓其中否。<span class="jiaozhusup">唐六典巻二八作「左右内率啓其矢中及不中」，職官分紀巻三０引唐六典文同。此處「左」下疑脱「右」字。</span></p>
<p class="em2" id="p93"><a class="gg-link" href="#p93" onclick="return changeColor(this);"></a>長史各一人，録事參軍事各一人，正九品上；兵曹參軍事各一人，正九品下，兼領倉曹；冑曹參軍事各一人，正九品下；千牛各四十四人，從七品上。<span class="jiazhu">唐置兵曹，改司使左右復曰千牛備身，主射左右復曰備身左右，弓箭備身去弓箭之名。龍朔二年，改千牛備身曰奉裕。開元中，千牛備身、備身左右，幷爲千牛。有備身二十八人，主仗四十人，録事一人，史二人。兵曹，府一人，史二人；冑曹，府一人，史一人。</span>
</p>
</div></body></html>