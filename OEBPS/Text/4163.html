<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">新唐書-卷四十三上·志第三十三上·地理七上</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>志第三十三上</h1><hr/></div>
<div class="section" id="title-1"><h2><strong>地理七上</strong></h2></div>
<div class="mw-parser-output"><section class="mf-section-0" id="mf-section-0">
<p class="em2" id="p0"><a class="gg-link" href="#p0" onclick="return changeColor(this);"></a>嶺南道，蓋古揚州之南境，漢南海、鬱林、蒼梧、珠崖、儋耳、交趾、合浦、九真、日南等郡。韶、廣、康、端、封、梧、藤、羅、雷、崖以東為星紀分，桂、柳、鬱林、富、昭、蒙、龔、繡、容、白、羅而西及安南為鶉尾分。為州七十有三，都護府一，縣三百一十四。其名山：黃嶺、靈洲。其大川：桂、鬱。厥賦：蕉、紵、落麻、厥貢：金、銀、孔翠、犀、象、綵藤、竹布。</p>
<p class="em2" id="p1"><a class="gg-link" href="#p1" onclick="return changeColor(this);"></a>廣州南海郡，中都督府。土貢：銀、藤簟、竹席、荔支、鼊皮、鼈甲、蚺蛇膽、石斛、沈香、甲香、詹糖香。戶四萬二千二百三十五，口二十二萬一千五百。縣十三。<span class="jiazhu">【有府二，曰綏南、番禺。有經略軍，屯門鎮兵】</span>。南海，<span class="jiazhu">【上。有南海祠。山峻水深，民不井汲，都督劉巨麟始鑿井四。有牛鼻鎮兵。有赤岸、紫石二戍。】</span>有靈洲山，在鬱水中。番禺，<span class="jiazhu">【上。】</span>增城，<span class="jiazhu">【中。】</span>四會，<span class="jiazhu">【中。武德五年以四會、化蒙二縣置南綏州，幷析置新招、化注、化穆三縣。貞觀元年省新招、化注，以廢威州之懷集、廢齊州之洊安隸之。八年更名湞州。十三年州廢，省化穆，以四會、化蒙、懷集、洊安來屬。】</span>化蒙，<span class="jiazhu">【中。有鉛穴一。】</span>懷集，<span class="jiazhu">【中。武德五年置威州，幷析置興平、霍清、威成三縣。貞觀元年州廢，省興平、霍清、威成入懷集。開元二年省永固縣入焉。有驃山，有鐵。】</span>洊水，<span class="jiazhu">【中。本洊安，武德五年置齊州，幷析置宣樂、宋昌二縣。貞觀元年州廢，省宣樂、宋昌入洊安。至德二載更名。】</span>東莞，<span class="jiazhu">【中。本寶安，至德二載更名。有鹽。有黃嶺山。】</span>清遠，<span class="jiazhu">【中。武德六年省政賓縣入焉。】</span>浛洭，<span class="jiazhu">【中。武德五年以浛洭、真陽二縣置洭州，幷析置翁源縣。貞觀元年州廢，以翁源隸韶州，浛洭、真陽來屬。】</span>湞陽，<span class="jiazhu">【中。本真陽，貞觀元年更名。有鐵。西南有洭浦故關。】</span>新會，<span class="jiazhu">【中。武德四年，以南海郡之新會、義寧二縣置岡州新會郡，以地有金岡以名州，幷析置封平、封樂二縣。貞觀十三年州廢，省封平、封樂，以新會、義寧來屬。是年，復以新會、義寧置岡州，又析義寧置封樂縣。後省封樂。開元二十三年州廢，<span class="jiaozhusup">按舊書卷四一地理志岡州云：「天寶元年改為義寧郡，乾元元年復為岡州也。」元和志卷三四義寧縣云：「天寶初廢岡州，以縣屬廣州。」此謂開元二十三年岡州廢，恐誤。</span>以新會、義寧復來屬。有鹽。】</span>義寧。<span class="jiazhu">【中。】</span></p>
<p class="em2" id="p2"><a class="gg-link" href="#p2" onclick="return changeColor(this);"></a>韶州始興郡，下。本番州，武德四年析廣州之曲江、始興、樂昌、翁源置。尋更名東衡州，貞觀元年又更名。土貢：竹布、鍾乳、石斛。戶三萬一千，口十六萬八千九百四十八。縣六。曲江，<span class="jiazhu">【上。武德四年置臨瀧、良化二縣，貞觀八年省。】</span>始興，<span class="jiazhu">【下。有大庾嶺新路，開元十七年，詔張九齡開。東北有安遠鎮兵。】</span>樂昌，<span class="jiazhu">【下。】</span>翁源，<span class="jiazhu">【下。】</span>仁化，<span class="jiazhu">【下。本隸廣州，垂拱四年析曲江置，後來屬。】</span>湞昌。<span class="jiazhu">【下。光宅元年析始興置。】</span></p>
<p class="em2" id="p3"><a class="gg-link" href="#p3" onclick="return changeColor(this);"></a>循州海豐郡，下。本龍川郡，天寶元年更名。土貢：布，五色藤盤、鏡匣，蚺蛇膽，甲煎，鮫革，荃臺，綬草。戶九千五百二十五。縣六。歸善，<span class="jiazhu">【中下。貞觀元年省龍川縣入焉。】</span>博羅，<span class="jiazhu">【中下。貞觀元年省羅陽縣入焉。】</span>河源，<span class="jiazhu">【中下。武德五年析置石城縣，貞觀元年省。】</span>海豐，<span class="jiazhu">【中下。武德五年析置陸安縣，貞觀元年省。】</span>興寧，<span class="jiazhu">【貞觀元年省齊昌縣入焉。】</span>雷鄉。<span class="jiazhu">【中下。天授二年置。】</span></p>
<p class="em2" id="p4"><a class="gg-link" href="#p4" onclick="return changeColor(this);"></a>潮州潮陽郡，下。本義安郡。土貢：蕉、鮫革、甲香、蚺蛇膽、龜、石井、銀石、水馬。戶四千四百二十，口二萬六千七百四十五。縣三。海陽，<span class="jiazhu">【中下。有鹽。】</span>潮陽，<span class="jiazhu">【中下。永徽初省，先天初復置。】</span>程鄉。<span class="jiazhu">【中下。】</span></p>
<p class="em2" id="p5"><a class="gg-link" href="#p5" onclick="return changeColor(this);"></a>康州晉康郡，下。本南康州，武德六年析端州之端溪置，九年州廢。貞觀元年復置，十一年又廢，十二年復置，更名康州。土貢：金、銀。戶萬五百一十，口萬七千二百一十九。縣四。端溪，<span class="jiazhu">【下。武德五年析端州之博林置撫納縣，後省。】</span>晉康，<span class="jiazhu">【下。本遂安，<span class="jiaozhusup">舊書卷四一地理志同。隋書卷三一地理志、元和志(岱南閣本)卷三四、寰宇記卷一六四均作「安遂」。</span>至德二載更名。】</span>悅城，<span class="jiazhu">【下。本樂城，隸端州，武德五年來屬，後更名。】</span>都城。<span class="jiazhu">【下。】</span></p>
<p class="em2" id="p6"><a class="gg-link" href="#p6" onclick="return changeColor(this);"></a>瀧州開陽郡，下。本永熙郡，天寶元年更名。土貢：銀、石斛。戶三千六百二十七，口九千四百三十九。縣四。瀧水，<span class="jiazhu">【下。武德四年析置正義縣，幷領懷德縣。後省正義，以懷德隸竇州。】</span>開陽，<span class="jiazhu">【下。武德四年析瀧水置。】</span>鎮南，下。<span class="jiazhu">【本安南，武德四年置南建州，以永熙郡之安遂、永熙、永業三縣隸之。五年析瀧水置安南縣。貞觀八年更南建州曰藥州。十八年州廢，省安遂、永業，以永寧、安南來屬。至德二載更名。】</span>建水。<span class="jiazhu">【下。本永熙，武德五年曰永寧，天寶元年復更名，以建水在西也。】</span></p>
<p class="em2" id="p7"><a class="gg-link" href="#p7" onclick="return changeColor(this);"></a>端州高要郡，下。本信安郡，天寶元年更名。土貢：銀、柑。戶九千五百，口二萬一千一百二十。縣二。高要，<span class="jiazhu">【下。貞觀十三年省博林縣入焉。東有青岐鎮。】</span>平興。<span class="jiazhu">【下。武德七年析置清泰縣，貞觀十三年省。】</span></p>
<p class="em2" id="p8"><a class="gg-link" href="#p8" onclick="return changeColor(this);"></a>新州新興郡，下。本新昌郡，武德四年以端州之新興置。土貢：金、銀、蕉。戶九千五百。縣二。新興，<span class="jiazhu">【下。武德四年析置索盧、新昌、單牒、永順四縣。後省新昌、單牒，乾元後又省索盧。】</span>永順。<span class="jiazhu">【下。】</span></p>
<p class="em2" id="p9"><a class="gg-link" href="#p9" onclick="return changeColor(this);"></a>封州臨封郡，下。本廣信郡，天寶元年更名。土貢：銀、鮫革、石斛。戶三千九百，口萬一千八百二十七。縣二。封川，<span class="jiazhu">【下。武德四年析置封興縣，後省。】</span>開建，<span class="jiazhu">【下。武德四年置。】</span></p>
<p class="em2" id="p10"><a class="gg-link" href="#p10" onclick="return changeColor(this);"></a>潘州南潘郡，下。本南宕州南巴郡，武德四年以合浦郡之南昌、定川置。本治南昌，貞觀元年徙治定川，八年更名，後徙治茂名。後廢，地入高州。永徽元年復以茂名、南巴、毛山三縣置。土貢：銀。戶四千三百，口八千九百六十七。縣三。茂名，<span class="jiazhu">【下。本隸高州，以茂名水名，貞觀元年來屬。】</span>潘水，<span class="jiazhu">【下。武德五年置，以潘水名，又析南昌、定川置陸川、思城、溫水、宕川四縣。貞觀八年省思成，後以定川、宕川隸牢州，陸川、溫水隸禺州，後省南昌。二十三年析潘水置毛山縣，以毛山名。其後省潘水縣。開元二年改毛山曰潘水。南有博畔鎮。】</span>南巴。<span class="jiazhu">【下。本隸高州，武德五年置，永徽元年來屬。】</span></p>
<p class="em2" id="p11"><a class="gg-link" href="#p11" onclick="return changeColor(this);"></a>春州南陵郡，下。本陽春郡，武德四年以高涼郡之陽春置，天寶元年更郡名。土貢：銀、鍾乳、石斛。戶萬一千二百一十八。縣二。陽春，<span class="jiazhu">【下。武德四年幷置流南縣，五年又置西城縣，後皆省。有鉛。】</span>羅水。<span class="jiazhu">【下。天寶後置。】</span></p>
<p class="em2" id="p12"><a class="gg-link" href="#p12" onclick="return changeColor(this);"></a>勤州雲浮郡，下。本銅陵郡，武德四年析春州置，五年州廢。萬歲通天二年復置，長安中復廢。開元十八年平春、瀧等州，首領陳行範餘黨保銅陵北山，廣州都督耿仁忠奏復置州，治富林洞，因以為縣。乾元元年徙治銅陵。土貢：金、銀、石斛。戶六百八十二，口千九百三十三。縣二。銅陵，<span class="jiazhu">【下。本隸端州，武德五年隸春州，後來屬。有銅。】</span>富林。<span class="jiazhu">【下。武德四年析銅陵置。州廢，隸春州，後縣亦廢，乾元元年復置。】</span></p>
<p class="em2" id="p13"><a class="gg-link" href="#p13" onclick="return changeColor(this);"></a>羅州招義郡，下。本石城郡，武德五年以高涼郡之石龍、吳川置，六年徙治石城。土貢：銀、孔雀、鸚鵡。戶五千四百六十，口八千四十一。縣四。廉江，<span class="jiazhu">【下。本石城，以石城水名。武德五年，析石龍、吳川置南河、石城、招義、零綠、石龍、陵羅、龍化、羅辯、慈廉、羅肥十縣。後以石龍而下六縣隸南石州。天寶元年更名。大曆八年以南河隸順州。】</span>吳川，<span class="jiazhu">【下。】</span>幹水，<span class="jiazhu">【下。本石龍，武德五年曰招義，天寶元年更名，以幹水名。】</span>零綠。<span class="jiazhu">【下。以零綠水名。】</span></p>
<p class="em2" id="p14"><a class="gg-link" href="#p14" onclick="return changeColor(this);"></a>辯州陵水郡，下。本南石州石龍郡，武德六年，以羅州之石龍、陵羅、龍化、羅辯、慈廉、羅肥置。貞觀九年更名。天祐元年，朱全忠以「辯」「汴」聲近，表更名勳州。土貢：銀、竹鞵。戶四千八百五十八，口萬六千二百九。縣二。石龍，<span class="jiazhu">【下。貞觀元年省慈廉、羅肥二縣入焉。】</span>陵羅。<span class="jiazhu">【下。】</span></p>
<p class="em2" id="p15"><a class="gg-link" href="#p15" onclick="return changeColor(this);"></a>高州高涼郡，下。武德六年分廣州之電白、連江置。本治高涼，貞觀二十三年徙治良德，大曆十一年徙治電白。土貢：銀、蚺蛇膽。戶萬二千四百。縣三。電白，<span class="jiazhu">【下。】</span>良德，<span class="jiazhu">【下。本隸瀧州，武德中來屬。】</span>保寧。<span class="jiazhu">【下。本連江，開元五年曰保安，至德二載更名。】</span></p>
<p class="em2" id="p16"><a class="gg-link" href="#p16" onclick="return changeColor(this);"></a>恩州恩平郡，下。本齊安郡，貞觀二十三年以高州之西平、齊安、杜陵置。大順二年徙治恩平。土貢：金、銀。戶九千。縣三。<span class="jiazhu">【有清海軍。】</span>恩平，<span class="jiazhu">【下。本海安，武德五年曰齊安，至德二載更名。有西平縣，本高涼，亦武德五年更名，後省。】</span>杜陵，<span class="jiazhu">【下。本杜原，武德五年更名。】</span>陽江。<span class="jiazhu">【下。有銀。】</span></p>
<p class="em2" id="p17"><a class="gg-link" href="#p17" onclick="return changeColor(this);"></a>雷州海康郡，下。本南合州徐聞郡，武德四年以合浦郡之海康、隋康、鐵杷置。貞觀元年更名東合州，八年又更名。土貢：絲電、班竹、孔雀。戶四千三百二十，口二萬五百七十二。縣三。海康，<span class="jiazhu">【中。】</span>遂溪，<span class="jiazhu">【下。本鐵杷、椹川二縣，後併省，更名。】</span>徐聞。<span class="jiazhu">【下。本隋康，貞觀二年更名。】</span></p>
<p class="em2" id="p18"><a class="gg-link" href="#p18" onclick="return changeColor(this);"></a>崖州珠崖郡，下。土貢：金、銀、珠、玳瑁、高良薑。戶八百一十九。縣三。舍城，<span class="jiazhu">【下，以舍城水名。西南有勤連鎮兵。有顏城縣，本顏盧，貞觀元年更名，開元後省。】</span>澄邁，<span class="jiazhu">【下。】</span>文昌。<span class="jiazhu">【下。本平昌，武德五年置，貞觀元年更名。】</span></p>
<p class="em2" id="p19"><a class="gg-link" href="#p19" onclick="return changeColor(this);"></a>瓊州瓊山郡，下都督府。貞觀五年以崖州之瓊山置。自乾封後沒山洞蠻，貞元五年，嶺南節度使李復討復之。土貢：金。戶六百四十九。縣五。瓊山，<span class="jiazhu">【下。貞觀十三年析置曾口、顏羅、容瓊三縣。貞元七年省容瓊。有鹽。】</span>臨高，<span class="jiazhu">【下。本臨機，隸崖州，貞觀五年來屬，州沒隸崖州。開元元年更名。】</span>曾口，<span class="jiazhu">【下。】</span>樂會，<span class="jiazhu">【下。顯慶五年置。】</span>顏羅。<span class="jiazhu">【下。】</span></p>
<p class="em2" id="p20"><a class="gg-link" href="#p20" onclick="return changeColor(this);"></a>振州延德郡，下。本臨振郡，又曰寧遠郡，天寶元年更名。土貢：金、五色藤盤、班布、食單。戶八百一十九，口二千八百二十一。縣五。寧遠，<span class="jiazhu">【下。以寧遠水名。有鹽。】</span>延德，<span class="jiazhu">【下。以延德水名。】</span>吉陽，<span class="jiazhu">【下。貞觀二年析延德置。】</span>臨川，<span class="jiazhu">【下。】</span>落屯。<span class="jiazhu">【下。天寶後置。】</span></p>
<p class="em2" id="p21"><a class="gg-link" href="#p21" onclick="return changeColor(this);"></a>儋州昌化郡，下。本儋耳郡，隋珠崖郡治，天寶元年更名。土貢：金、糖香。戶三千三百九　縣五。義倫，<span class="jiazhu">【下。有鹽。】</span>昌化，<span class="jiazhu">【下。貞觀元年析置吉安縣，乾元後省。】</span>感恩，<span class="jiazhu">【下。】</span>洛場，<span class="jiazhu">【下。乾元後置。】</span>富羅。<span class="jiazhu">【下。本毗善，武德五年更名。】</span></p>
<p class="em2" id="p22"><a class="gg-link" href="#p22" onclick="return changeColor(this);"></a>萬安州萬安郡，下。龍朔二年以崖州之萬安置。開元九年徙治陵水。至德二載更名萬全郡。貞元元年復治萬全，後復故名。土貢：金、銀。戶二千九百九十七。縣四。萬安，<span class="jiazhu">【下。本隸瓊州，貞觀五年析文昌置，幷置富雲、博遼二縣。十三年隸崖州，後來屬。至德二載曰萬全，後復故名。】</span>陵水，<span class="jiazhu">【下。本隸振州，後來屬。】</span>富雲，<span class="jiazhu">【下。】</span>博遼。<span class="jiazhu">【下。】</span></p>
<p class="em2" id="p23"><a class="gg-link" href="#p23" onclick="return changeColor(this);"></a>邕州朗寧郡，下都督府。本南晉州，武德四年以隋鬱林郡之宣化置，貞觀八年更名。土貢：金、銀。有金坑。戶二千八百九十三，口七千三百二。縣七。<span class="jiazhu">【有經略軍。】</span>宣化，<span class="jiazhu">【中下。武德五年析置武緣、晉興、朗寧、橫山四縣。乾元後省橫山。鬱水自蠻境七源州流出，州民常苦之，景雲中，司馬呂仁引渠分流以殺水勢，自是無沒溺之害，民乃夾水而居。】</span>武緣，<span class="jiazhu">【中下。西有都稜鎮。】</span>晉興，<span class="jiazhu">【中下。】</span>朗寧，<span class="jiazhu">【中下。】</span>思籠，<span class="jiazhu">【中下。乾元後開山洞置。】</span>如和，<span class="jiazhu">【中下。本隸欽州，武德五年析南賓、安京置，景龍二年來屬。】</span>封陵。<span class="jiazhu">【中下。乾元後開山洞置。】</span></p>
<p class="em2" id="p24"><a class="gg-link" href="#p24" onclick="return changeColor(this);"></a>澄州賀水郡，下。本南方州，武德四年以鬱林郡之嶺方地置，貞觀八年更名。土貢：金、銀。戶千三百六十八，口八千五百八十。縣四。上林，<span class="jiazhu">【下。武德四年，析嶺方縣地置無虞、琅邪、思干、上林、止戈五縣。】</span>無虞，<span class="jiazhu">【下。】</span>止戈，<span class="jiazhu">【下。】</span>賀水。<span class="jiazhu">【下。本隸柳州，武德四年析馬平置，八年來屬。】</span></p>
<p class="em2" id="p25"><a class="gg-link" href="#p25" onclick="return changeColor(this);"></a>賓州嶺方郡，下。本安城郡，貞觀五年，析南方州之嶺方、思干、琅邪，南尹州之安城置。至德二載更名。土貢：藤器。戶千九百七十六。口八千五百八十。縣三。嶺方，<span class="jiazhu">【中下。貞觀十二年省思干縣。】</span>琅邪，<span class="jiazhu">【中下。】</span>保城。<span class="jiazhu">【中下。本安城，至德二載更名。】</span></p>
<p class="em2" id="p26"><a class="gg-link" href="#p26" onclick="return changeColor(this);"></a>橫州寧浦郡，下。本簡州，武德四年以鬱林郡之寧浦、樂山置。六年曰南簡州，貞觀八年更名。土貢：金、銀。戶千九百七十八，口八千三百四十二。縣三。寧浦，<span class="jiazhu">【中下。武德四年析置蒙澤縣。五年以貴州之嶺山來屬。貞觀十二年省蒙澤入焉，後又省嶺山。】</span>從化，<span class="jiazhu">【中下。本淳風，武德四年析寧浦置，永貞元年更名。】</span>樂山。<span class="jiazhu">【下。】</span></p>
<p class="em2" id="p27"><a class="gg-link" href="#p27" onclick="return changeColor(this);"></a>潯州潯江郡，下。貞觀七年以鷰州之桂平、大賓置。十三年州廢，縣隸龔州，後復置。土貢：金、銀。戶二千五百，口六千八百三十六。縣三。桂平，<span class="jiazhu">【下。本隸貴州，武德五年隸鷰州。七年置陵江縣，十二年省入焉。】</span>皇化，<span class="jiazhu">【下。本隸繡州，貞觀七年來屬。】</span>大賓。<span class="jiazhu">【下。】</span></p>
<p class="em2" id="p28"><a class="gg-link" href="#p28" onclick="return changeColor(this);"></a>巒州永定郡，下。本淳州，武德四年以故秦桂林郡地置，永貞元年更名。土貢：金、銀。戶七百七十，口三千八百三。縣三。永定，<span class="jiazhu">【下。】</span>武羅，<span class="jiazhu">【下。】</span>靈竹。<span class="jiazhu">【下。】</span></p>
<p class="em2" id="p29"><a class="gg-link" href="#p29" onclick="return changeColor(this);"></a>欽州寧越郡。土貢：金、銀、翠羽、高良薑。戶二千七百，口萬一百四十六。縣五。欽江，<span class="jiazhu">【下。東南有西零戍。】</span>保京，<span class="jiazhu">【下。本安京，至德二載更名。】</span>內亭，<span class="jiazhu">【下。武德五年以內亭、遵化二縣置南亭州。貞觀二年州廢，二縣來屬。】</span>遵化，<span class="jiazhu">【中下。】</span>靈山。<span class="jiazhu">【下。本南賓，貞觀十年更名。】</span></p>
<p class="em2" id="p30"><a class="gg-link" href="#p30" onclick="return changeColor(this);"></a>貴州懷澤郡，下。本南定州鬱林郡，武德四年曰南尹州，貞觀八年曰貴州，天寶元年更郡名。土貢：金、銀、鉛器、紵布。戶三千二十六，口九千三百。縣四。<span class="jiazhu">【有府一，曰龍山。】</span>鬱林，<span class="jiazhu">【中下。】</span>懷澤，<span class="jiazhu">【下。武德四年置。】</span>潮水，<span class="jiazhu">【下。武德四年析鬱林置。】</span>義山。<span class="jiazhu">【下。武德四年更馬嶺縣曰馬度。貞觀後省，天寶後更置，曰義山。】</span></p>
<p class="em2" id="p31"><a class="gg-link" href="#p31" onclick="return changeColor(this);"></a>龔州臨江郡，下。貞觀七年，以鷰州故治，析潯州之武林、鷰州之泰川置，<span class="jiaozhusup">舊書卷四一地理志、元和志卷三七、寰宇記卷一五八俱謂武林割屬龔州前原隸藤州。按本卷上文，潯州亦貞觀七年置，析潯州之武林置龔州說已屬可疑；下文武林縣更明云「本隸藤州」。則此「潯州」應是「藤州」之訛。</span>後徙治平南。<span class="jiaozhusup">「平南」，各本及舊書卷四一地理志作「南平」。本卷下文及通典卷一八四、元和志卷三七均作「平南」，據改。</span>土貢：銀。戶九千，口二萬一千。縣五。平南，<span class="jiazhu">【下。貞觀七年置，又置西平、歸政、大同三縣。十二年省泰川入平南，又省歸政、西平。】</span><span class="jiaozhusup">舊書卷四一地理志、寰宇記卷一五八均作「省歸政入西平」。</span>武林，<span class="jiazhu">【下。本隸藤州，武德七年來屬。】</span><span class="jiaozhusup">舊書卷四一地理志、元和志卷三七、寰宇記卷一五八均謂武林原屬藤州，貞觀七年始屬龔州。按本卷上文龔州置於貞觀七年，則「武德」當為「貞觀」之訛。</span>隋建，<span class="jiazhu">【下。本隸藤州，貞觀十三年來屬。】</span>大同，<span class="jiazhu">【下。】</span>陽川。<span class="jiazhu">【下。本陽建，後更名。】</span></p>
<p class="em2" id="p32"><a class="gg-link" href="#p32" onclick="return changeColor(this);"></a>象州象郡，下。本桂林郡，武德四年以始安郡之陽壽、桂林置，以象山為州名。貞觀十三年徙治武化，大曆十一年復治陽壽。土貢：銀、藤器。戶五千五百，口萬八百九十。縣三。陽壽，<span class="jiazhu">【下。武德四年析桂林置武德、西寧、武仙三縣。貞觀十二年省西寧入武德，天寶元年省武德入陽壽。】</span>武仙，<span class="jiazhu">【下。乾封元年省桂林縣入焉。】</span>武化。<span class="jiazhu">【下。武德四年析桂州之建陵置，本隸封州，後隸晏州；又析陽壽置長風縣，隸晏州。州廢，縣皆來屬。大曆十一年省長風入焉。】</span></p>
<p class="em2" id="p33"><a class="gg-link" href="#p33" onclick="return changeColor(this);"></a>藤州感義郡，下。本永平郡，天寶元年更名。土貢：銀。戶三千九百八十。縣四。鐔津，<span class="jiazhu">【中下。初州治永平，無鐔津，又有隋安、賀川、寧人等縣，皆貞觀後省併更置，而寧人隸容州，永平隸昭州。有鉛。】</span>感義，<span class="jiazhu">【下。本淳民，武德中更名。】</span>義昌，<span class="jiazhu">【下。本安昌，至德二載更名。】</span>寧風。<span class="jiazhu">【下。武德五年以縣置鷰州，以貴州之桂平隸之。貞觀三年又以藤州之大賓隸之，增領長恭、泰川、池陽、龍陽四縣，治長恭，五年置新樂、寧風、梁石、羅風四縣。七年更名泰州，徙治寧風，更池陽曰承恩，復以藤州之安基隸之；以梁石、羅風隸藤州；省長恭縣。八年徙治安基，復為鷰州。十二年省龍陽、承恩二縣。十八年州廢，以寧風來屬。後省新樂、安基、梁石、羅風。】</span></p>
<p class="em2" id="p34"><a class="gg-link" href="#p34" onclick="return changeColor(this);"></a>巖州常樂郡，下。調露二年析橫、貴二州置，以巖岡之北因為名。天寶元年曰安樂郡，至德二載更名。土貢：金。戶千一百一十。縣四。常樂，<span class="jiazhu">【下。本安樂，蕭銑分興德縣置。貞觀元年省，乾封元年復置，隸鬱林州，永隆元年來屬。至德二載更名。】</span>恩封，<span class="jiazhu">【下。本伏龍洞，當牢、白二州之境，調露二年與高城、石巖同置。】</span>高城，<span class="jiazhu">【下。以高城水名。】</span>石巖。<span class="jiazhu">【下。】</span></p>
<p class="em2" id="p35"><a class="gg-link" href="#p35" onclick="return changeColor(this);"></a>宜州龍水郡，下。唐開置，本粵州，乾封中更名。有銀、丹沙。戶千二百二十，口三千二百三十。縣四。龍水，<span class="jiazhu">【下。】</span>崖山，<span class="jiazhu">【下。】</span>東璽，<span class="jiazhu">【下。】</span>天河。<span class="jiazhu">【下。】</span></p>
<p class="em2" id="p36"><a class="gg-link" href="#p36" onclick="return changeColor(this);"></a>邕管所領，又有顯州、武州、沈州，後皆廢省。</p>
<p class="em2" id="p37"><a class="gg-link" href="#p37" onclick="return changeColor(this);"></a>瀼州臨潭郡，下。貞觀十二年，清平公李弘節開夷獠置。戶千六百六十六。縣四。瀼江，<span class="jiaozhusup">「瀼」，舊書卷四一地理志、通典卷一八四、寰宇記卷一六七均作「臨」。</span><span class="jiazhu">【下。】</span>波零，<span class="jiazhu">【下。】</span>鵠山，<span class="jiazhu">【下。】</span>弘遠。<span class="jiazhu">【下。貞元後州、縣名存而已。】</span></p>
<p class="em2" id="p38"><a class="gg-link" href="#p38" onclick="return changeColor(this);"></a>籠州扶南郡，下。貞觀十二年，李弘節招慰生蠻置。戶三千六百六十七。縣七。武勤，<span class="jiaozhusup">「勤」，舊書卷四一地理志、通典卷一八四、寰宇記卷一七一均作「勒」。</span><span class="jiazhu">【下。】</span>武禮，<span class="jiazhu">【下。】</span>羅龍，<span class="jiazhu">【下。】</span>扶南，<span class="jiazhu">【下。】</span>龍額，<span class="jiazhu">【下。】</span>武觀，<span class="jiazhu">【下。】</span>武江。<span class="jiazhu">【下。】</span></p>
<p class="em2" id="p39"><a class="gg-link" href="#p39" onclick="return changeColor(this);"></a>田州橫山郡，下。開元中開蠻洞置，貞元二十一年廢，後復置。戶四千一百六十八。縣五。都救，<span class="jiazhu">【下。】</span>惠佳，<span class="jiazhu">【下。】</span>武龍，<span class="jiazhu">【下。】</span>橫山，<span class="jiazhu">【下。】</span>如賴。<span class="jiazhu">【下。】</span></p>
<p class="em2" id="p40"><a class="gg-link" href="#p40" onclick="return changeColor(this);"></a>環州整平郡，下。貞觀十二年，李弘節開拓生蠻置。縣八。正平，<span class="jiazhu">【下。】</span>福零，<span class="jiazhu">【下。】</span>龍源，<span class="jiazhu">【下。】</span>饒勉，<span class="jiazhu">【下。】</span>思恩，<span class="jiazhu">【下。】</span>武石，<span class="jiazhu">【下。】</span>歌良，<span class="jiazhu">【下。】</span>都蒙。<span class="jiaozhusup">舊書卷四一地理志、通典卷一八四、寰宇記卷一七一均作「蒙都」。</span><span class="jiazhu">【下。】</span></p>
<p class="em2" id="p41"><a class="gg-link" href="#p41" onclick="return changeColor(this);"></a>桂州始安郡，中都督府。至德二載更郡曰建陵，後復故名。土貢：銀、銅器、麖皮鞾、簟。戶萬七千五百，口七萬一千一十八。縣十一。<span class="jiazhu">【有經略軍。】</span>臨桂，<span class="jiazhu">【上。本始安，武德四年置福祿縣，貞觀八年省入焉，更名。<span class="jiaozhusup">元和志卷三七、寰宇記卷一六二均云：始安，「至德二年改為臨桂」。按本卷下文靈川縣云「龍朔二年析始安置」，知始安改名臨桂必不在「貞觀」時。「更名」上當脫「至德二年」四字。</span>有相思埭，長壽元年築，分相思水使東西流。又東南有回濤堤，以捍桂水，貞元十四年築。有侯山。】</span>理定，<span class="jiazhu">【中。本興安，武德四年置宣風縣，貞觀十二年省入焉。至德二載更名。西十里有靈渠，引灕水，故秦史祿所鑿，後廢。寶曆初，觀察使李渤立斗門十八以通漕，俄又廢。咸通九年，刺史魚孟威以石為鏵隄，亙四十里，植大木為斗門，至十八重，乃通巨舟。】</span>靈川，<span class="jiazhu">【中。龍朔二年析始安置。】</span>陽朔，<span class="jiazhu">【中下。武德四年置歸義縣，貞觀元年省入焉。】</span>荔浦，<span class="jiazhu">【中下。武德四年，以始安郡之荔浦、建陵、隋化三縣置荔州，又析置崇仁、純義、東區三縣。五年以隋化、東區隸南恭州，貞觀元年以建陵隸晏州。十二年州廢，以荔浦、崇仁來屬。崇仁後省，純義隸蒙州。】</span>豐水，<span class="jiazhu">【中下。本永豐，隸昭州，武德四年析陽朔置，後來屬。長慶三年更名。】</span>修仁，<span class="jiazhu">【中下。本建陵，貞觀元年置晏州，幷置武龍、武化、長風三縣。十二年州廢，省武龍，以武化、長風隸象州，建陵來屬。長慶三年更名。】</span>恭化，<span class="jiaozhusup">舊書卷四一地理志謂本純化縣，元和初改為恭化。寰宇記卷一六二則云永貞元年十二月改純化為慕化，以避憲宗廟諱。按永貞元年八月改元元和，兩書繫年實同，而元和志卷三七、唐會要卷七一均作「慕化」，本卷下文古縣亦有「乾寧二年析慕化置」文。疑作「慕化」是。</span><span class="jiazhu">【中下。本純化，武德四年析始安置，永貞元年更名。】</span>永福，<span class="jiazhu">【中下。武德四年析始安置。】</span>全義，<span class="jiazhu">【中下。本臨源，武德四年析始安置，大曆三年更名。】</span>古。<span class="jiazhu">【乾寧二年析慕化置。】</span></p>
<p class="em2" id="p42"><a class="gg-link" href="#p42" onclick="return changeColor(this);"></a>梧州蒼梧郡，下。武德四年以靜州之蒼梧、豪靜、開江置。土貢：銀、白石英。戶千二百九。縣三。蒼梧，<span class="jiazhu">【下。貞觀八年以賀州之綏越來屬。十二年省豪靜，其後又省綏越，而開江復隸富州。】</span>戎城，<span class="jiazhu">【下。本隸藤州，永徽中來屬。光化四年，馬殷表以縣隸桂州。】</span>孟陵。<span class="jiazhu">【下。本猛陵，隸藤州，蕭銑置。貞觀八年來屬，更名。光化中，馬殷表以縣隸桂州。】</span></p>
<p class="em2" id="p43"><a class="gg-link" href="#p43" onclick="return changeColor(this);"></a>賀州臨賀郡，下。本綏越郡，武德四年，以始安郡之富川、熙平郡之桂嶺、零陵郡之馮乘、蒼梧郡之封陽置。土貢：銀。戶四千五百五十二，口二萬五百七十。縣六。臨賀，<span class="jiazhu">【下。武德四年置。東有銅冶，在橘山。】</span>桂嶺，<span class="jiazhu">【下。朝岡、程岡皆有鐵。】</span>馮乘，<span class="jiazhu">【下。有荔平關。有錫冶三。】</span>封陽，<span class="jiazhu">【下。貞觀元年省，九年復置。】</span>富川，<span class="jiazhu">【下。有富水。天寶中更名富水，後復故名。有錫。有鍾乳穴三。】</span>蕩山。<span class="jiazhu">【下。天寶後置。】</span></p>
<p class="em2" id="p44"><a class="gg-link" href="#p44" onclick="return changeColor(this);"></a>連州連山郡，下。本熙平郡，天寶元年更名。土貢：赤錢、竹紵練、白紵細布、鍾乳、水銀、丹沙、白鑞。戶三萬二千二百一十，口十四萬三千五百三十三。縣三。桂陽，<span class="jiazhu">【上。有桂陽山，本靈山，天寶八載更名。有銀，有鐵。】</span>陽山，<span class="jiazhu">【中下。有鐵。有故秦湟溪關。】</span>連山。<span class="jiazhu">【中。有金，有銅，有鐵。】</span></p>
<p class="em2" id="p45"><a class="gg-link" href="#p45" onclick="return changeColor(this);"></a>柳州龍城郡，下。本昆州，武德四年以始安郡之馬平置，是年，更名南昆州，貞觀八年又以地當柳星更名。土貢：銀、蚺蛇膽。戶二千二百三十二，口萬一千五百五十。縣五。馬平，<span class="jiazhu">【下。武德四年析置新平、文安、賀水、歸德四縣，尋更名歸德曰脩德，文安曰樂沙。八年以賀水隸澄州。貞觀七年省樂沙，九年置崖山縣，十二年省新平。其後又省崖山，以脩德隸嚴州。】</span>龍城，<span class="jiazhu">【下。武德四年置龍州，幷置柳嶺縣。貞觀七年州廢，省柳嶺，以龍城來屬。】</span>象，<span class="jiazhu">【下。本隸桂州，後來屬。】</span>洛曹，<span class="jiazhu">【下。本洛封，元和十三年更名。】</span>洛容。<span class="jiazhu">【下。貞觀中置。】</span></p>
<p class="em2" id="p46"><a class="gg-link" href="#p46" onclick="return changeColor(this);"></a>富州開江郡，下。本靜州龍平郡，武德四年，以始安郡之龍平、豪靜，蒼梧郡之蒼梧置，貞觀八年更名。土貢：銀、班布。戶千四百六十，口八千五百八十六。縣三。龍平，<span class="jiazhu">【下。武德四年析置博勞、歸化、安樂、開江四縣，尋以蒼梧、豪靜、開江隸梧州，九年省安樂、歸化、博勞。】</span>思勤，<span class="jiazhu">【下。天寶後置。】</span>馬江。<span class="jiazhu">【下。本開江，後隸梧州，又復隸柳州。長慶三年更名。】</span></p>
<p class="em2" id="p47"><a class="gg-link" href="#p47" onclick="return changeColor(this);"></a>昭州平樂郡，下。本樂州，武德四年以始安郡之平樂置，貞觀八年更名。土貢：銀。戶四千九百一十八，口萬二千六百九十一。縣三。平樂，<span class="jiazhu">【下。以平樂水名之，有鍾乳穴三。武德四年析置沙亭縣，貞觀七年省沙亭。】</span>恭城，<span class="jiazhu">【下。蕭銑置。有鍾乳穴十二，在銀帳山。】</span>永平。<span class="jiazhu">【下。本隸藤州，後來屬。】</span></p>
<p class="em2" id="p48"><a class="gg-link" href="#p48" onclick="return changeColor(this);"></a>蒙州蒙山郡，下。本南恭州，武德五年析荔州之隋化置，貞觀八年更名。土貢：麩金、銀。戶千五十九，口五千九百三十三。縣三。立山，<span class="jiazhu">【下。本隋化，武德五年更名；又析置欽政縣，貞觀十二年省。】</span>東區，<span class="jiazhu">【下。武德五年析立山置。貞觀六年隸鷰州，十年來屬。】</span>正義。<span class="jiazhu">【下。本純義，隸鷰州，十年來屬。永貞元年更名。】</span></p>
<p class="em2" id="p49"><a class="gg-link" href="#p49" onclick="return changeColor(this);"></a>嚴州循德郡，<span class="jiaozhusup">「循」，元和志卷三七同，舊書卷四一地理志、通典卷一八四、寰宇記卷一六五均作「修」。</span>下。乾封二年招致生獠，以秦故桂林郡地置。土貢：銀。戶千八百五十九，口七千五十一。縣三。來賓，<span class="jiazhu">【下。乾封二年置。】</span>循德，<span class="jiazhu">【下。本隸柳州，後來屬。】</span>歸化。<span class="jiazhu">【下。乾封二年置。】</span></p>
<p class="em2" id="p50"><a class="gg-link" href="#p50" onclick="return changeColor(this);"></a>融州融水郡，下。武德四年析始安郡之義熙置。土貢：金、桂心。戶千二百三十二。縣二。融水，<span class="jiazhu">【下。本義熙，武德四年析置臨牂、黃水、安脩三縣，六年更名。貞觀十三年省安脩入臨牂。】</span>武陽。<span class="jiazhu">【下。天寶初併黃水、臨牂二縣更置。】</span></p>
<p class="em2" id="p51"><a class="gg-link" href="#p51" onclick="return changeColor(this);"></a>思唐州武郎郡，下。永隆二年析龔、蒙、象三州置。開元二十四年為羈縻州，建中元年為正州。土貢：銀。戶百四十一。縣二。武郎，<span class="jiazhu">【下。】</span>思和。<span class="jiazhu">【下。本平原，長慶三年更名。】</span></p>
<p class="em2" id="p52"><a class="gg-link" href="#p52" onclick="return changeColor(this);"></a>古州樂興郡，<span class="jiaozhusup">「興」，舊書卷四一地理志、通典卷一八四、寰宇記卷一六七均作「古」。</span>下。貞觀十二年，李弘節開夷獠置。土貢：蠟。戶二百八十五。縣三。樂山，<span class="jiaozhusup">「山」，通典卷一八四、寰宇記卷一六七均作「古」。</span><span class="jiazhu">【本樂預，寶應元年更名。】</span>古書，<span class="jiazhu">【下。】</span>樂興。<span class="jiazhu">【下。】</span></p>
<p class="em2" id="p53"><a class="gg-link" href="#p53" onclick="return changeColor(this);"></a>容州普寧郡，下都督府。本銅州，武德四年以合浦郡之北流、普寧置。貞觀八年更名。元和中徙治普寧。土貢：銀、丹沙、水銀。戶四千九百七十，口萬七千八十五。縣六。<span class="jiazhu">【有經略軍。】</span>普寧，下。北流，<span class="jiazhu">【下。武德四年析置豪石、宕昌、南流、陵城、新安五縣。貞觀十一年省新安，後又省豪石、宕昌。北三十里有鬼門關，兩石相對，中闊三十步。】</span>陵城，<span class="jiazhu">【下。】</span>渭龍，<span class="jiazhu">【下。武德四年析普寧置。】</span>欣道，<span class="jiazhu">【下。本寧人，隸藤州。貞觀二十三年更名，來屬。】</span>陸川。<span class="jiazhu">【下。本隸東峩州，唐末來屬。】</span></p>
<p class="em2" id="p54"><a class="gg-link" href="#p54" onclick="return changeColor(this);"></a>牢州定川郡，下。本義州，武德二年以巴蜀徼外蠻夷地置。貞觀十一年以東北有牢石，因更名，徙治南流，後廢。乾封三年，將軍王杲平蠻獠復置。土貢：布、銀。戶千六百四十一，口萬一千七百五十六。縣三。南流，<span class="jiazhu">【下。本隸容州，武德四年析北流置南流、定川、牢川三縣，以南百步有南流江名之，乾封三年皆來屬。】</span>定川，<span class="jiazhu">【下。本隸潘州，定川水名之。】</span>宕川。<span class="jiazhu">【下。本隸潘州，因瀘宕水名之。】</span></p>
<p class="em2" id="p55"><a class="gg-link" href="#p55" onclick="return changeColor(this);"></a>白州南昌郡，下。本南州，武德四年以合浦郡之合浦地置，六年更名。土貢：金、銀、珠。戶二千五百七十四，口九千四百九十八。縣四。博白，<span class="jiazhu">【下。武德四年置，幷置朗平、周羅、龍豪、淳良、建寧五縣。貞觀六年以廉州之大都隸之。十二年省朗平、淳良，後又省大都。大曆八年以龍豪隸順州。西南百里有北戍灘，咸通中，安南都護高駢募人平其險石，以通舟檝。】</span>建寧，<span class="jiazhu">【下。】</span>周羅，<span class="jiazhu">【下。】</span>南昌。<span class="jiazhu">【下。本隸潘州，後來屬。】</span></p>
<p class="em2" id="p56"><a class="gg-link" href="#p56" onclick="return changeColor(this);"></a>順州順義郡，下。大曆八年，容管經略使王翃析禺、羅、辯、白四州置。土貢：銀。戶五百九。縣四。龍化，<span class="jiazhu">【下。武德四年置，以西有龍化水名之，六年隸辯州。】</span>溫水，<span class="jiazhu">【下。本隸禺州。】</span>南河，<span class="jiazhu">【下。武德五年析石龍置，隸羅州。】</span>龍豪。<span class="jiazhu">【武德四年析合浦置，隸白州。】</span></p>
<p class="em2" id="p57"><a class="gg-link" href="#p57" onclick="return changeColor(this);"></a>繡州常林郡，下。本林州，武德四年以鬱林郡之阿林縣及鬱平縣地置，六年更名。土貢：金。戶九千七百七十三。縣三。常林，<span class="jiazhu">【中。武德四年置，又置羅繡、皇化、歸誠三縣。貞觀七年以皇化隸潯州，省歸誠。】</span>阿林，<span class="jiazhu">【中下。】</span>羅繡。<span class="jiazhu">【下。武德四年析置盧越縣，貞觀六年縣廢入焉。】</span></p>
<p class="em2" id="p58"><a class="gg-link" href="#p58" onclick="return changeColor(this);"></a>鬱林州鬱林郡，下。本鬱州，麟德二年析貴州之石南、興德、鬱平置，乾封元年更名。土貢：布。戶千九百一十八，口九千六百九十九。縣四。鬱平，<span class="jiazhu">【下。本隸貴州，後來屬。】</span>興業，<span class="jiazhu">【下。麟德二年析石南置，建中二年省石南入焉。興德，下。蕭銑析石南置，尋廢。武德四年析鬱平復置。潭栗。下。】</span></p>
<p class="em2" id="p59"><a class="gg-link" href="#p59" onclick="return changeColor(this);"></a>黨州寧仁郡，下。本鬱林州地，永淳元年開古黨洞置。土貢：金、銀。戶千一百四十九，口七千四百四。縣八。撫安，<span class="jiazhu">【下。古西甌地。】</span>善勞，<span class="jiazhu">【中下。】</span>善文，<span class="jiazhu">【下。】</span>寧仁，<span class="jiazhu">【下。】</span>容山，<span class="jiazhu">【下。本安仁，永淳二年析黨州置平琴州平琴郡，領安仁、懷義、福陽、古符四縣。垂拱三年廢，神龍三年復置。至德中更安仁曰容山。建中二年州廢，縣皆來屬。】</span>懷義，<span class="jiazhu">【下。】</span>福陽，<span class="jiazhu">【下。】</span>古符。<span class="jiazhu">【下。】</span></p>
<p class="em2" id="p60"><a class="gg-link" href="#p60" onclick="return changeColor(this);"></a>竇州懷德郡，下。本南扶州，武德四年以永熙郡之懷德置。以獠叛，僑治瀧州，後徙治信義。貞觀元年州廢，以縣隸瀧州。二年復置，五年又廢，以縣隸瀧州。六年復置，八年更名。土貢：銀。戶千一十九，口七千三百三十九。縣四。信義，<span class="jiazhu">【中下。武德四年置，幷析置潭峩縣，五年又析置特亮縣。】</span>懷德，<span class="jiazhu">【中下。】</span>潭峩，<span class="jiazhu">【下。】</span>特亮。<span class="jiazhu">【下。】</span></p>
<p class="em2" id="p61"><a class="gg-link" href="#p61" onclick="return changeColor(this);"></a>禺州溫水郡，下。本東峩州，乾封三年，將軍王杲奏析白、辯、竇、容四州置，總章二年更名。土貢：銀。戶三千一百八十。縣四。峩石，<span class="jiazhu">【下。總章二年析白州之溫水置，以南有峩石名之。】</span>羅辯，<span class="jiazhu">【下。本陸川，隸辯州，後更名。本羅辯洞地。】</span>扶萊，<span class="jiazhu">【下。武德五年析信義縣置，隸竇州，以扶萊水名之。貞觀中省，後復置。】</span>宕昌。<span class="jiazhu">【下。本隸容州。】</span></p>
<p class="em2" id="p62"><a class="gg-link" href="#p62" onclick="return changeColor(this);"></a>廉州合浦郡，下。本合州，武德四年曰越州，貞觀八年更名，以本大廉洞地。土貢：銀。戶三千三十二，口萬三千二十九。縣四。合浦，<span class="jiazhu">【中下。武德五年置安昌、高城、大廉、大都四縣。貞觀六年置珠池縣。後以大都隸白州。十二年省珠池、安昌入焉。】</span>封山，<span class="jiazhu">【下。武德五年置姜州，幷置東羅、蔡龍二縣。貞觀十年州廢，以封山、東羅、蔡龍來屬。後省東羅。】</span>蔡龍，<span class="jiazhu">【下。以蔡龍洞名之。貞觀十二年省高城縣入焉。】</span>大廉。<span class="jiaozhusup">「廉」上各本原無「大」字。按上文及舊書卷四一地理志、通典卷一八四、寰宇記卷一六九均作「大廉」，據補。</span><span class="jiazhu">【下。】</span></p>
<p class="em2" id="p63"><a class="gg-link" href="#p63" onclick="return changeColor(this);"></a>義州連城郡，下。本南義州，武德五年以永熙郡之永業縣地置。貞觀元年州廢，以縣隸南建州。二年復置，五年又廢，以縣隸南建州。六年復置，後第名義州。土貢：銀。戶千一百一十，口七千三百三。縣三。岑溪，<span class="jiazhu">【下。本龍城，武德五年置，幷置安義、義城二縣。至德中更龍城曰岑溪。其後又省義城。有郡山。】</span>永業，<span class="jiazhu">【下。本安義，至德中更名。】</span>連城。<span class="jiazhu">【下。武德五年析瀧州之正義置。】</span></p>
<p class="em2" id="p64"><a class="gg-link" href="#p64" onclick="return changeColor(this);"></a>安南中都護府，本交趾郡，武德五年曰交州，治交趾。調露元年曰安南都護府，至德二載曰鎮南都護府，大曆三年復為安南。寶曆元年徙治宋平。土貢：蕉、檳榔、鮫革、蚺蛇膽、翠羽。戶二萬四千二百三十，口九萬九千六百五十二。縣八。<span class="jiazhu">【有經略軍。】</span>宋平，<span class="jiazhu">【上。武德四年置宋州，幷置弘教、南定二縣。五年析置交趾、懷德二縣，隸交州。六年曰南宋州。貞觀元年州廢，省弘教、懷德，徙交趾于故南慈州，來屬。】</span>南定，<span class="jiazhu">【本隸宋州，武德四年析宋平置，五年隸交州。大曆五年省，貞元八年復置。】</span>太平，<span class="jiazhu">【中下。本隆平，武德四年置，以縣置隆州，幷置義廉、封溪二縣，治義廉。六年曰南隆州。貞觀元年州廢，省義廉，以封溪隸峯州，隆平來屬。先天元年更名。】</span>交趾，<span class="jiazhu">【中下。武德四年置慈州，幷置慈廉、烏延、武立三縣，以慈廉水因名之。六年曰南慈州。貞觀元年州廢，省三縣更置。】</span>朱鳶，<span class="jiazhu">【上。武德四年置鳶州，幷置高陵、定安二縣。貞觀元年州廢，省高陵、定安，以朱鳶來屬。】</span>龍編，<span class="jiazhu">【中下。武德四年置龍州，幷置武寧、平樂二縣。貞觀元年州廢，省武寧、平樂，以龍編隸仙州，州廢來屬。】</span>平道，<span class="jiazhu">【中下。武德四年置道州，幷置昌國縣。六年曰南道州，是年更名仙州。貞觀十年州廢，省昌國，以平道來屬。】</span>武平。<span class="jiazhu">【中下。本隸道州，武德五年來屬。】</span></p>
<p class="em2" id="p65"><a class="gg-link" href="#p65" onclick="return changeColor(this);"></a>陸州玉山郡，下。本玉山州，武德五年以寧越郡之安海、玉山置。貞觀二年州廢，縣隸欽州。高宗上元二年復置，更名。土貢：銀、玳瑁、鼊皮、翠羽、甲香。戶四百九十四，口二千六百七十四。縣三。烏雷，<span class="jiazhu">【下。】</span>華清，<span class="jiazhu">【下。本玉山，天寶中更名。】</span>寧海。<span class="jiazhu">【下。本安海。武德四年又置海平縣，貞觀十二年省。至德二載更名。】</span></p>
<p class="em2" id="p66"><a class="gg-link" href="#p66" onclick="return changeColor(this);"></a>峯州承化郡，下都督府。武德四年以交趾郡之嘉寧置。土貢：銀、藤器、白鑞、蚺蛇膽、豆蔻。戶千九百二十。縣五。嘉寧，<span class="jiazhu">【下。武德四年置新昌、安仁、竹格、石堤四縣，又領封溪縣。貞觀元年省石堤、封溪入嘉寧，後又省安仁。】</span>承化，<span class="jiazhu">【下。】</span>新昌，<span class="jiazhu">【下。貞觀元年省竹格縣入焉。】</span>高山，<span class="jiaozhusup">「高」，舊書卷四一地理志、通典卷一八四、寰宇記卷一七０均作「嵩」。</span><span class="jiazhu">【元和後置。】</span>珠綠。<span class="jiazhu">【元和後置。】</span></p>
<p class="em2" id="p67"><a class="gg-link" href="#p67" onclick="return changeColor(this);"></a>愛州九真郡，下。土貢：紗、絁、孔雀尾。戶萬四千七百。縣六。九真，<span class="jiazhu">【下。武德五年置松源、楊山、安預三縣。貞觀元年省楊山、安預，九年省松源。有金，有石磬。】</span>安順，<span class="jiazhu">【下。武德五年置順州，幷析置東河、建昌、邊河三縣。貞觀元年州廢，省三縣入安順，來屬。】</span>崇平，<span class="jiazhu">【下。本隆安。武德五年置安州，幷置教山、建道、都握三縣，又置山州，幷置岡山、真潤、古安、西安、建初五縣。貞觀元年廢安州，省教山、建道、都握入隆安，來屬；又廢山州，省岡山、真潤、古安、西安入建初，來屬。八年省建初。先天元年更隆安曰崇安，至德二載又更名。】</span>軍寧，<span class="jiazhu">【下。本軍安，武德五年以縣置永州，七年曰都州。貞觀元年州廢，隸南陵州。至德二載更名。】</span>日南，<span class="jiazhu">【下。武德五年置積州，又置積善、津梧、方載三縣；又以移風縣地置前真州，幷置九皋、建正、真寧三縣；又以胥浦縣置胥州，幷置攀龍、如侯、博犢、鎮星四縣。九年更積州曰南陵州，貞觀元年曰後真州。是年廢前真州，省九皋、建正、真寧，以移風隸南陵州；又廢胥州，省攀龍、如侯、博犢、鎮星，以胥浦隸南陵州。十年州亦廢，以軍安、日南、移風、胥浦來屬，天寶中省移風、胥浦。】</span>長林。<span class="jiazhu">【下。本無編。】</span></p>
<p class="em2" id="p68"><a class="gg-link" href="#p68" onclick="return changeColor(this);"></a>驩州日南郡，下都督府。本南德州，武德八年曰德州，貞觀元年又更名。土貢：金、金薄、黃屑、象齒、犀角、沈香、班竹。戶九千六百一十九，口五萬八百一十八。縣四。九德，<span class="jiazhu">【中下。武德五年置安遠、曇羅、光安三縣。是年，以光安置源州，又置水源、安銀、河龍、長江四縣。貞觀八年更名阿州十三年州廢，省水源、河龍、長江，以光安、安銀來屬。安遠、曇羅、光安、安銀後皆省。】</span>浦陽，<span class="jiazhu">【下。】</span>越裳，<span class="jiazhu">【下。武德五年置明州，幷置萬安、明弘、明定三縣；又以日南郡之文谷、金寧二縣置智州，幷置新鎮、闍員二縣。貞觀元年更曰南智州，省新鎮、闍員。十三年廢明州，省萬安、明弘、明定入越裳，隸智州。後廢智州，省文谷、金寧入越裳，來屬。初以隋林邑郡置林州，比景郡置匕州。又更名匕州曰南景州，貞觀二年綏懷林邑，乃僑治驩州之南境，領比景、朱吾二縣，幷置由文縣。八年第名景州。九年置林州，亦寄治驩州之南境，領林邑、金龍、海界三縣。又置山州，領龍池、盆山二縣。有浦陽戍。戶千三百二十，口五千二百。後為龍池郡。皆貞元末廢。】</span>懷驩。<span class="jiazhu">【下。本咸歡，武德五年置驩州，幷置安人、扶演、相景、西源四縣，治安人。貞觀元年更名演州。十三年省相景。十六年州廢，省安人、扶演、西源，以咸驩來屬。後更咸驩曰懷驩。】</span></p>
<p class="em2" id="p69"><a class="gg-link" href="#p69" onclick="return changeColor(this);"></a>長州文楊郡，下。唐置。土貢：金。戶六百四十八。縣四。文陽，<span class="jiazhu">【下。】</span>銅蔡，<span class="jiazhu">【下。】</span>長山，<span class="jiazhu">【下。】</span>其常。<span class="jiazhu">【下。】</span></p>
<p class="em2" id="p70"><a class="gg-link" href="#p70" onclick="return changeColor(this);"></a>福祿州唐林郡，下。本福祿郡，總章二年，智州刺史謝法成招慰生獠昆明、北樓等七千餘落，以故唐林州地置。大足元年更名安武州，至德二載更郡曰唐林，乾元元年復州故名。土貢：白鑞、紫𨥥。戶三百一十七。縣三。柔遠，<span class="jiazhu">【本安遠，至德二載更名。】</span>唐林，<span class="jiazhu">【唐初以唐林、安遠二縣置唐林州，後州、縣皆廢，更置。】</span>福祿。<span class="jiazhu">【下。】</span></p>
<p class="em2" id="p71"><a class="gg-link" href="#p71" onclick="return changeColor(this);"></a>湯州湯泉郡，下。唐以故秦象郡地置。土貢：金。縣三。湯泉，<span class="jiazhu">【下。】</span>綠水，<span class="jiazhu">【下。】</span>羅韶。<span class="jiazhu">【下。】</span></p>
<p class="em2" id="p72"><a class="gg-link" href="#p72" onclick="return changeColor(this);"></a>芝州忻城郡，下。唐置。戶千二百，口五千三百。縣七。忻城，<span class="jiazhu">【下。】</span>富川，<span class="jiazhu">【下。】</span>平西，<span class="jiazhu">【下。】</span>樂光，<span class="jiazhu">【下。】</span>樂豔，<span class="jiazhu">【下。】</span>多雲，<span class="jiazhu">【下。】</span>思龍。<span class="jiazhu">【下。】</span></p>
<p class="em2" id="p73"><a class="gg-link" href="#p73" onclick="return changeColor(this);"></a>武峩州武峩郡，下。唐置。戶千八百五十，口五千三百二十。縣七。武峩，<span class="jiazhu">【下。】</span>如馬，<span class="jiazhu">【下。】</span>武義，<span class="jiazhu">【下。】</span>武緣，<span class="jiazhu">【下。】</span>武勞，<span class="jiazhu">【下。】</span>梁山。<span class="jiazhu">【下。】</span></p>
<p class="em2" id="p74"><a class="gg-link" href="#p74" onclick="return changeColor(this);"></a>演州龍池郡，下。本忠義郡，又曰演水郡。貞觀中廢，廣德二年析驩州復置。土貢：金。戶千四百五十。縣七。忠義，<span class="jiazhu">【下。】</span>懷驩，<span class="jiazhu">【下。】</span>龍池，<span class="jiazhu">【下。】</span>思農，<span class="jiazhu">【下。】</span>武郎，<span class="jiazhu">【下。】</span>武容，<span class="jiazhu">【下。】</span>武金。<span class="jiazhu">【下。】</span></p>
<p class="em2" id="p75"><a class="gg-link" href="#p75" onclick="return changeColor(this);"></a>武安州武曲郡，<span class="jiazhu">【下。】</span>土貢：金、朝霞布。戶四百五十。縣二。武安，<span class="jiazhu">【下。】</span>臨江。<span class="jiazhu">【下。】</span></p>
<p class="em2" id="p76"><a class="gg-link" href="#p76" onclick="return changeColor(this);"></a>開元中安南所領有龐州，土貢：孔雀尾、紫𨥥；又有南登州。後皆廢省。</p>
<p class="em2" id="p77"><a class="gg-link" href="#p77" onclick="return changeColor(this);"></a>右嶺南採訪使，治廣州。
</p>
</section></div>
</div></body></html>