<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">新唐書-卷四十一·志第三十一·地理五</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>志第三十一</h1><hr/></div>
<div class="section" id="title-1"><h2><strong>地理五</strong></h2></div>
<p class="em2" id="p0"><a class="gg-link" href="#p0" onclick="return changeColor(this);"></a>淮南道，蓋古揚州之域，漢九江、廬江、江夏等郡，廣陵、六安國及南陽、汝南、臨淮之境。揚、楚、滁、和、廬、壽、舒為星紀分，安、黃、申、光、蘄為鶉尾分。為州十二，縣五十三。其名山：灊、天柱、羅、塗、八公。其大川：滁、肥、巢湖。厥賦：絁、絹、綿、布。厥貢：絲、布、紵、葛。</p>
<p class="em2" id="p1"><a class="gg-link" href="#p1" onclick="return changeColor(this);"></a>揚州廣陵郡，大都督府。本南兗州江都郡，武德七年曰邗州，以邗溝為名，九年更置揚州，天寶元年更郡名。土貢：金、銀、銅器、青銅鏡、綿、蕃客袍錦、被錦、半臂錦、獨窠綾、殿額莞席、水兕甲、黃稑米、烏節米、魚臍、魚鮬、糖蟹、蜜薑、藕、鐵精、空青、白芒、兔絲、蛇粟、括蔞粉。有丹楊監、廣陵監錢官二。戶七萬七千一百五，口四十六萬七千八百五十七。縣七。<span class="jiazhu">【有府四，曰江平、新林、方山、邗江。】</span>江都，<span class="jiazhu">【望。東十一里有雷塘，貞觀十八年，長史李襲譽引渠，又築勾城塘，以溉田八百頃。有愛敬陂水門，貞元四年，節度使杜亞自江都西循蜀岡之右，引陂趨城隅以通漕，溉夾陂田。寶曆二年，漕渠淺，輸不及期，鹽鐵使王播自七里港引渠東注官河，以便漕運。有銅。】</span>江陽，<span class="jiazhu">【望。貞觀十八年析江都置。有康令祠，咸通中大旱，令以身禱雨赴水死，天即大雨，民為立祠。】</span>六合，<span class="jiazhu">【緊。武德七年析置石梁縣，以石梁、六合二縣置方州。貞觀元年州廢，省石梁，以六合來屬。有銅，有鐵。】</span>海陵，<span class="jiazhu">【望。武德三年更名吳陵，以縣置吳州。七年州廢，復故名，來屬。景龍二年析置海安縣，開元十年省。有鹽官。】</span>高郵，<span class="jiazhu">【上。有隄塘，溉田數千頃，元和中，節度使李吉甫築。】</span>揚子，<span class="jiazhu">【望。永淳元年析江都置。】</span>天長。<span class="jiazhu">【望。本千秋，天寶元年析江都、六合、高郵置，七載更名。有銅。】</span></p>
<p class="em2" id="p2"><a class="gg-link" href="#p2" onclick="return changeColor(this);"></a>楚州淮陰郡，緊。本江都郡之山陽、安宜縣地，臧君相據之，號東楚州。武德四年，君相降，因之，八年更名。土貢：貲布、紵布。戶二萬六千六十二，口十五萬三千。縣四。山陽，<span class="jiazhu">【上。有常豐堰，大曆中，黜陟使李承置以溉田。】</span>鹽城，<span class="jiazhu">【上。本故漢鹽瀆縣地。隋末，盜韋徹據其地，置射州及射陽、安樂、新安三縣。武德四年來歸，因之。七年州廢，省射陽、安樂、新安，置鹽城縣。有鹽亭百二十三，有監。】</span>寶應，<span class="jiazhu">【望。本安宜。武德四年以縣置倉州，七年州廢，來屬。上元三年以獲定國寶更名。西南八十里有白水塘、羨塘，證聖中開，置屯田。西南四十里有徐州涇、青州涇，西南五十里有大府涇，長慶中興白水塘屯田，發青、徐、揚州之民以鑿之，大府即揚州。北四里有竹子涇，亦長慶中開。】</span>淮陰。<span class="jiazhu">【中。武德七年省，乾封二年析山陽復置。南九十五里有棠梨涇，長慶二年開。】</span></p>
<p class="em2" id="p3"><a class="gg-link" href="#p3" onclick="return changeColor(this);"></a>滁州永陽郡，上。武德三年析揚州置。土貢：貲布、絲布、紵、綀、麻。有銅坑二。戶二萬六千四百八十六，口十五萬二千三百七十四。縣三。清流，<span class="jiazhu">【上。】</span>全椒，<span class="jiazhu">【緊。】</span>永陽。<span class="jiazhu">【上。景龍三年析清流置。】</span></p>
<p class="em2" id="p4"><a class="gg-link" href="#p4" onclick="return changeColor(this);"></a>和州歷陽郡，上。土貢：紵布。戶二萬四千七百九十四，口十二萬二千一十三。縣三。<span class="jiazhu">【有府一，曰新川。】</span>歷陽，<span class="jiazhu">【上。有禱應山，本白石山，有棲隱山，本梅山，皆天寶六載更名。】</span>烏江，<span class="jiazhu">【上。東南二里有韋游溝，引江至郭十五里，溉田五百頃，開元中，丞韋尹開，貞元十六年，令游重彥又治之，民享其利，以姓名溝。】</span>含山。<span class="jiazhu">【上。武德六年析歷陽之故龍亢縣地置，八年省，長安四年復置，更名武壽，神龍元年復故名。】</span></p>
<p class="em2" id="p5"><a class="gg-link" href="#p5" onclick="return changeColor(this);"></a>壽州壽春郡，中都督府。本淮南郡，天寶元年更名。土貢：絲布、絁、茶、生石斛。戶三萬五千五百八十一，口十八萬七千五百八十七。縣五。壽春，<span class="jiazhu">【上。有八公山。】</span>安豐，<span class="jiazhu">【緊。武德七年省小黃、肥陵二縣入焉。東北十里有永樂渠，溉高原田，廣德二年，宰相元載置，大曆十三年廢。】</span>盛唐，<span class="jiazhu">【上。本霍山。武德四年以霍山、應城、灊城三縣置霍州。貞觀元年州廢，省應城、灊城，以霍山來屬。神功元年曰武昌，神龍元年復故名，開元二十七年更名。有開化縣，武德四年置，有潛縣，五年置，貞觀中皆省。】</span>霍丘，<span class="jiazhu">【緊。武德四年以松滋、霍丘二縣置蓼州，七年州廢，省松滋，以霍丘來屬。神功元年曰武昌。<span class="jiaozhusup">按上文盛唐下云「神功元年曰武昌」，與舊書卷四０地理志、唐會要卷七一合。霍丘不應於同年亦改名武昌，疑有衍誤。</span>景雲元年復故名。】</span>霍山。<span class="jiazhu">【上。天寶初析盛唐別置。有大別山、霍山。】</span></p>
<p class="em2" id="p6"><a class="gg-link" href="#p6" onclick="return changeColor(this);"></a>廬州廬江郡，上。土貢：花紗、交梭絲布、茶、蠟、酥、鹿脯、生石斛。戶四萬三千三百二十三，口二十萬五千三百九十六。縣五。合肥，<span class="jiazhu">【緊。】</span>慎，<span class="jiazhu">【緊。】</span>巢，<span class="jiazhu">【上。本襄安。武德三年置巢州，幷析置開成、扶陽二縣。七年州廢，省開成、扶陽，以巢來屬。東南四十里有故東關。】</span>廬江，<span class="jiazhu">【緊。有擩山、白茅山。有銅。】</span>舒城。<span class="jiazhu">【上。開元二十三年析合肥、廬江置。】</span></p>
<p class="em2" id="p7"><a class="gg-link" href="#p7" onclick="return changeColor(this);"></a>舒州同安郡，上。至德二載更名盛唐郡，後復故名。土貢：紵布、酒器、鐵器、石斛、蠟。戶三萬五千三百五十三，口十八萬六千三百九十八。縣五。懷寧，<span class="jiazhu">【上。武德五年析置皖城、安樂、梅城、皖陽四縣，是年省安樂，七年省皖城、梅城、皖陽。有皖山。】</span>宿松，<span class="jiazhu">【上。武德四年以縣置嚴州，七年以望江隸之，八年州廢，縣皆來屬。有嚴恭山。】</span>望江，<span class="jiazhu">【中。武德四年以縣置高州，尋更名智州。七年州廢，以望江隸嚴州。】</span>太湖，<span class="jiazhu">【上。武德四年析置青城、荊陽二縣，七年省青城入荊陽，八年省荊陽入太湖。】</span>桐城。<span class="jiazhu">【緊。本同安，至德二載更名。自開元中徙治山城，地多猛虎、毒虺，元和八年，令韓震焚薙草木，其害遂除。】</span></p>
<p class="em2" id="p8"><a class="gg-link" href="#p8" onclick="return changeColor(this);"></a>光州弋陽郡，上。本治光山，太極元年徙治定城。土貢：葛布、石斛。戶三萬一千四百七十三，口十九萬八千五百八十。縣五。定城，<span class="jiazhu">【上。武德三年置弦州，貞觀元年州廢，來屬。】</span>光山，<span class="jiazhu">【上。南有木陵故關。西南八里有雨施陂，永徽四年，刺史裴大覺積水以溉田百餘頃。】</span>仙居，<span class="jiazhu">【上。本樂安。武德三年析置宋安縣，以宋安置谷州。貞觀元年州廢，省宋安。天寶元年更名。】</span>殷城，<span class="jiazhu">【中。武德元年置義州，貞觀元年州廢，來屬。西有定城故關。】</span>固始。<span class="jiazhu">【上。】</span></p>
<p class="em2" id="p9"><a class="gg-link" href="#p9" onclick="return changeColor(this);"></a>蘄州蘄春郡，上。土貢：白紵，簟，鹿毛筆，茶，白花蛇、烏蛇脯。戶二萬六千八百九，口十八萬六千八百四十九。縣四。蘄春，<span class="jiazhu">【上。武德四年省蘄水縣入焉。有鼓吹山。】</span>黃梅，<span class="jiazhu">【上。武德四年置，以縣置南晉州，析置義豐、長吉、塘陽、新蔡四縣。八年州廢，省義豐、長吉、塘陽、新蔡，以黃梅來屬。】</span>廣濟，<span class="jiazhu">【中。本永寧，武德四年析蘄春置，天寶元年更名。有鐵。】</span>蘄水。<span class="jiazhu">【上。本浠水。武德四年更名蘭溪，省羅田縣入焉。天寶元年又更名。有鐵。】</span></p>
<p class="em2" id="p10"><a class="gg-link" href="#p10" onclick="return changeColor(this);"></a>安州安陸郡，中都督府。土貢：青紵布、糟筍瓜。戶二萬二千二百二十一，口十七萬一千二百二。縣六。<span class="jiazhu">【有府一，曰義安。】</span>安陸。<span class="jiazhu">【上。】</span>雲夢，<span class="jiazhu">【中。有神山。】</span>孝昌，<span class="jiazhu">【中。武德四年以縣置澴州，幷置澴陽縣。八年州廢，省澴陽，以孝昌來屬。寶應二年隸沔州，後復來屬。元和三年省入雲夢。咸通中復置。】</span>應城，<span class="jiazhu">【中。本應陽，武德四年更名。元和三年省入雲夢，大和二年復置。天祐二年復曰應陽。】</span>吉陽，<span class="jiazhu">【中。元和三年省入應山，後復置。有白兆山。】</span>應山。<span class="jiazhu">【中。武德四年以縣置應州，幷析置禮山縣。八年州廢，省禮山，以應山來屬。有故黃峴、武陽、百鴈、平靖四關。】</span></p>
<p class="em2" id="p11"><a class="gg-link" href="#p11" onclick="return changeColor(this);"></a>黃州齊安郡，下。本永安郡，天寶元年更名。土貢：白紵布、貲布、連翹、松蘿、蝱蟲。戶萬五千五百一十二，口九萬六千三百六十八。縣三。黃岡，<span class="jiazhu">【上。武德三年省木蘭縣入焉；又析置堡城縣，七年省。有木蘭山。】</span>黃陂，<span class="jiazhu">【中。武德三年以縣置南司州，七年州廢，來屬。北有大活關，有白沙關。】</span>麻城。<span class="jiazhu">【中。武德三年以縣置亭州，又析置陽城縣。八年州廢，省陽城，以麻城來屬。元和三年省入黃岡，建中三年復置。西北有木陵關，在木陵山上。東北有陰山關。】</span></p>
<p class="em2" id="p12"><a class="gg-link" href="#p12" onclick="return changeColor(this);"></a>申州義陽郡，中。土貢：緋葛、紵布、貲布、茶、蝱蟲。戶二萬五千八百六十四，口十四萬七千七百五十六。縣三。義陽，<span class="jiazhu">【上。南有故平靖關。】</span>鍾山。<span class="jiazhu">【上。】</span>羅山。<span class="jiazhu">【上。武德四年以縣置南羅州，八年州廢，來屬。】</span></p>
<p class="em2" id="p13"><a class="gg-link" href="#p13" onclick="return changeColor(this);"></a>右淮南採訪使，治揚州。</p>
<p class="em2" id="p14"><a class="gg-link" href="#p14" onclick="return changeColor(this);"></a>江南道，蓋古揚州南境，漢丹楊、會稽、豫章、廬江、零陵、桂陽等郡，長沙國及牂柯、江夏、南郡地。潤、昇、常、蘇、湖、杭、睦、越、明、衢、處、婺、溫、台、宣、歙、池、洪、江、饒、虔、吉、袁、信、撫、福、建、泉、汀、漳為星紀分，岳、鄂、潭、衡、永、道、郴、邵、黔、辰、錦、施、敍、奬、夷、播、思、費、南、溪、溱為鶉尾分。為州五十一，縣二百四十七。其名山：衡、廬、茅、蔣、天目、天台、會稽、四明、括蒼、縉雲、金華、大庾、武夷。其大川：湘、灨、沅、澧、浙江、洞庭、彭蠡、太湖。厥賦：麻、紵。厥貢：金、銀、紗、綾、蕉、葛、綿、綀、鮫革、藤紙、丹沙。</p>
<p class="em2" id="p15"><a class="gg-link" href="#p15" onclick="return changeColor(this);"></a>潤州丹楊郡，望。武德三年以江都郡之延陵縣地置，取潤浦為州名。土貢：衫羅，水紋、方紋、魚口、繡葉、花紋等綾，火麻布，竹根、黃粟，伏牛山銅器，鱘，鮓。戶十萬二千二十三，口六十六萬二千七百六。縣四。<span class="jiazhu">【有丹楊軍，乾元二年置，元和二年廢。】</span>丹徒，<span class="jiazhu">【望。本延陵縣地，武德三年置。開元二十二年，刺史齊澣以州北隔江，舟行繞瓜步，回遠六十里，多風濤，乃於京口埭下直趨渡江二十里，開伊婁河二十五里，渡揚子，立埭，歲利百億，舟不漂溺。有勾驪山。】</span>丹楊，<span class="jiazhu">【望。本曲阿。武德二年以縣置雲州。五年曰簡州，以縣南有簡瀆取名。八年州廢，來屬。天寶元年更名。有練塘，周八十里，永泰中，刺史韋損因廢塘復置，以溉丹楊、金壇、延陵之田，民刻石頌之。】</span>金壇，<span class="jiazhu">【緊。本曲阿縣地。隋末，土人保聚，因為金山縣。隋亡，沈法興又置琅瑘縣，李子通以琅瑘置茅州，以金山隸之。賊平，因之，後隸蔣州。武德八年省入延陵。垂拱四年復置，來屬，更名。東南三十里有南、北謝塘，武德二年，刺史謝元超因故塘復置以溉田。】</span>延陵。<span class="jiazhu">【緊。故治丹徒，武德三年別置，隸茅州，後隸蔣州，九年來屬。有茅山。】</span></p>
<p class="em2" id="p16"><a class="gg-link" href="#p16" onclick="return changeColor(this);"></a>昇州江寧郡，至德二載以潤州之江寧縣置，上元二年廢，光啟三年復以上元、句容、溧水、溧陽四縣置。土貢：筆、甘棠。縣四。<span class="jiazhu">【有江寧軍，乾元二年置。有石頭鎮兵。有下蜀、淮山二戍。】</span>上元，<span class="jiazhu">【望。本江寧，隸潤州。武德三年以江寧、溧水二縣置揚州，析置丹楊、溧陽、安業三縣，更江寧曰歸化。七年平輔公祏，更名蔣州。八年，復為揚州，又以延陵、句容隸之，省安業入歸化，更歸化曰金陵。九年州廢，都督徙治江都，更名金陵曰白下，以白下、延陵、句容隸潤州，丹楊、溧水、溧陽隸宣州。貞觀九年更白下曰江寧，肅宗上元二年又更名。有銅，有鐵。有蔣山。】</span>句容，<span class="jiazhu">【望。武德三年以句容、延陵二縣置茅州，七年州廢，隸蔣州，九年隸潤州。乾元元年來屬。西南三十里有絳巖湖，麟德中，令楊延嘉因梁故隄置，後廢，大曆十二年，令王昕復置，周百里為塘，立二斗門以節旱暵，開田萬頃。絳巖，故赤山，天寶中更名。有銅，有礬。】</span>溧水，<span class="jiazhu">【上。乾元元年隸昇州，州廢，還隸宣州。有銅。】</span>溧陽。<span class="jiazhu">【緊。上元元年隸昇州，州廢，還隸宣州。有湖山。有銅，有鐵。】</span></p>
<p class="em2" id="p17"><a class="gg-link" href="#p17" onclick="return changeColor(this);"></a>常州晉陵郡，望。本毗陵郡，天寶元年更名。土貢：紬、絹、布、紵、紅紫綿巾、緊紗、兔褐、皂布、大小香秔、龍鳳席、紫筍茶、署預。戶十萬二千六百三十三，口六十九萬六百七十三。縣五。晉陵，<span class="jiazhu">【望。】</span>武進，<span class="jiazhu">【望。武德三年以故蘭陵縣地置，貞觀八年省入晉陵，垂拱二年復置。西四十里有孟瀆，引江水南注通漕，溉田四千頃，元和八年，刺史孟簡因故渠開。】</span>江陰，<span class="jiazhu">【望。武德三年以縣置暨州，幷析置暨陽、利城二縣。九年州廢，省暨陽、利城，以江陰來屬。】</span>義興，<span class="jiazhu">【緊。武德七年以縣置南興州，幷析置臨津、陽羨二縣。八年州廢，省陽羨、臨津，以義興來屬。有張公山。】</span>無錫。<span class="jiazhu">【望。南五里有泰伯瀆，東連蠡湖，亦元和八年孟簡所開。】</span></p>
<p class="em2" id="p18"><a class="gg-link" href="#p18" onclick="return changeColor(this);"></a>蘇州吳郡，雄。土貢：絲葛，絲綿，八蠶絲，緋綾，布，白角簟，草席、鞵、大小香秔、柑、橘、藕、鯔皮、魬、䱜、鴨胞、肚魚、魚子、白石脂、蛇粟。戶七萬六千四百二十一，口六十三萬二千六百五十。縣七。<span class="jiazhu">【有長洲軍，乾元二年置，大曆十二年廢。】</span>吳，<span class="jiazhu">【望。有包山。有銅。】</span>長洲，<span class="jiazhu">【望。萬歲通天元年析吳置。】</span>嘉興，<span class="jiazhu">【望。武德七年置，八年省入吳，貞觀八年復置。有鹽官。】</span>崑山，<span class="jiazhu">【望。】</span>常熟，<span class="jiazhu">【緊。】</span>海鹽，<span class="jiazhu">【緊。貞觀元年省，景雲二年復置。有古涇三百一，長慶中令李諤開，以禦水旱。又西北六十里有漢塘，大和七年開。有故縣山。】</span>華亭。<span class="jiazhu">【上。天寶十載析嘉興置。】</span></p>
<p class="em2" id="p19"><a class="gg-link" href="#p19" onclick="return changeColor(this);"></a>湖州吳興郡，上。武德四年，以吳郡之烏程縣置。土貢：御服、鳥眼綾、<span class="jiaozhusup">「鳥」，十行、汲、殿、局本均作「烏」，衲本作「鳥」。</span>折皂布、綿紬、布、紵、糯米、黃𥻶、紫筍茶、木瓜、杭子、乳柑、蜜、金沙泉。戶七萬三千三百六，口四十七萬七千六百九十八。縣五。烏程，<span class="jiazhu">【望。東百二十三里有官池，元和中刺史范傳正開。東南二十五里有陵波塘，寶曆中刺史崔玄亮開。北二里有蒲帆塘，刺史楊漢公開，開而得蒲帆，因名。有卞山。有太湖，占湖、宣、常、蘇四州境。】</span>武康，<span class="jiazhu">【上。李子通置安州，又曰武州。武德四年平子通，因之，七年州廢，縣隸湖州。有封山。有銅。】</span>長城，<span class="jiazhu">【望。大業末沈法興置長州。武德四年更置綏州，因古綏安縣名之，又更名雉州，幷置原鄉縣。七年州廢，省原鄉，以長城來屬。有西湖，溉田三千頃，其後堙廢，貞元十三年，刺史于頔復之，人賴其利。顧山有茶，以供貢。有銅。】</span>安吉，<span class="jiazhu">【緊。義寧二年沈法興置。武德四年賊平，因之，以縣隸桃州。七年，省入長城。麟德元年復置。北三十里有邸閣池，北十七里有石鼓堰，引天目山水溉田百頃，皆聖曆初令鉗耳知命置。有銅，有錫。】</span>德清。<span class="jiazhu">【上。本武源，天授二年析武康置，景雲二年曰臨溪，天寶元年更名。】</span></p>
<p class="em2" id="p20"><a class="gg-link" href="#p20" onclick="return changeColor(this);"></a>杭州餘杭郡，上。土貢：白編綾、緋綾、藤紙、木瓜、橘、蜜薑、乾薑、芑、牛膝。有臨平監、新亭監鹽官二。戶八萬六千二百五十八，口五十八萬五千九百六十三。縣八。<span class="jiazhu">【有餘杭軍，乾元二年置。有鎮海軍，建中二年置于潤州，元和六年廢，大和九年復置，景福二年徙屯。又有烏山戍。】</span>錢塘，<span class="jiazhu">【望。南五里有沙河塘，咸通二年刺史崔彥曾開。有皋亭山。】</span>鹽官，<span class="jiazhu">【緊。武德四年隸東武州，七年省入錢塘，貞觀四年復置。有鹽官。有捍海塘隄，長百二十四里，開元元年重築。】</span>餘杭，<span class="jiazhu">【望。南五里有上湖，西二里有下湖，寶曆中，令歸珧因漢令陳渾故迹置。北三里有北湖，亦珧所開，溉田千餘頃。珧又築甬道，通西北大路，高廣徑直百餘里，行旅無山水之患。有銅。】</span>富陽。<span class="jiazhu">【緊。北十四里有陽陂湖，貞觀十二年令郝某開。南六十步有堤，登封元年令李濬時築，東自海，西至于莧浦，以捍水患。貞元七年，令鄭早又增脩之。王洲有橘，以供貢。】</span>於潛，<span class="jiazhu">【緊。武德七年以縣置潛州，幷置臨水縣。八年州廢，省臨水，以於潛來屬。南三十里有紫溪水溉田，貞元十八年令杜泳開，又鑿渠三十里，以通舟檝。有天目山。】</span>臨安，<span class="jiazhu">【緊。垂拱四年析餘杭、於潛地以故臨水城置。有石鏡山。】</span>新城，<span class="jiazhu">【上。武德七年省入富陽，永淳元年復置。北五里有官塘，堰水溉田，有九澳，永淳元年開。】</span>唐山。<span class="jiazhu">【中。垂拱二年析於潛置紫溪縣。萬歲通天元年曰武隆，其年復為紫溪，又析紫溪別置武隆縣。聖曆三年省武隆入紫溪，長安四年復置。神龍元年更武隆為唐山。大曆二年皆省。長慶初復置唐山。】</span></p>
<p class="em2" id="p21"><a class="gg-link" href="#p21" onclick="return changeColor(this);"></a>睦州新定郡，上。本遂安郡，治雉山。武德七年曰東睦州，八年復舊名。萬歲通天二年徙治建德。天寶元年更郡名。土貢：文綾、簟、白石英、銀花、細茶。有銅坑二。戶五萬四千九百六十一，口三十八萬二千五百六十三。縣六。<span class="jiazhu">【有三河戍。】</span>建德，<span class="jiazhu">【上。武德四年置，七年省入桐廬、雉山。永淳二年復置。有銅。】</span>青溪，<span class="jiaozhusup">「青」，舊書卷四０地理志、元和志卷二五、唐會要卷七一、寰宇記卷九五均作「清」。</span><span class="jiazhu">【上。本雉山，文明元年曰新安，開元二十年曰還淳，永貞元年更名。】</span>壽昌，<span class="jiazhu">【上。永昌元年析雉山置，載初元年省，神龍元年復置。】</span>桐廬，<span class="jiazhu">【緊。武德四年以桐廬、分水、建德置嚴州。七年州廢，以桐廬來屬。】</span>分水，<span class="jiazhu">【上。武德七年省入桐廬，如意元年復置，更名武盛，神龍元年復故名。寶應二年析置昭德縣，大曆六年省。】</span>遂安。<span class="jiazhu">【上。石英山有白石英，以供貢。有銅。】</span></p>
<p class="em2" id="p22"><a class="gg-link" href="#p22" onclick="return changeColor(this);"></a>越州會稽郡，中都督府。土貢：寶花、花紋等羅，白編、交梭、十樣花紋等綾，輕容、生縠、花紗，吳絹，丹沙，石蜜，橘，葛粉，瓷器，紙，筆。有蘭亭監鹽官。戶九萬二百七十九，口五十二萬九千五百八十九。縣七。<span class="jiazhu">【有府一，曰浦陽。有義勝軍、靜海軍，寶應元年置。大曆二年廢靜海軍，元和六年廢義勝軍。中和二年復置義勝軍，乾寧三年曰鎮東。】</span>會稽，<span class="jiazhu">【望。有南鎮會稽山，有祠。東北四十里有防海塘，自上虞江抵山陰百餘里，以畜水溉田，開元十年令李俊之增脩，大曆十年觀察使皇甫溫、大和六年令李左次又增脩之。有錫。】</span>山陰，<span class="jiazhu">【緊。武德七年析會稽置，八年省，垂拱二年復置，大曆二年省，七年復置，元和七年省，十年復置。北三十里有越王山堰，貞元元年，觀察使皇甫政鑿山以畜洩水利，又東北二十里作朱儲斗門。北五里有新河，西北十里有運道塘，皆元和十年觀察使孟簡開。西北四十六里有新逕斗門，大和七年觀察使陸亘置。有鐵。】</span>諸暨，<span class="jiazhu">【望。有銀冶。東二里有湖塘，天寶中令郭密之築，溉田二十餘頃。】</span>餘姚，<span class="jiazhu">【緊。武德四年析故句章縣置，以縣置姚州，七年州廢，來屬。有風山、四明山。】</span>剡，<span class="jiazhu">【望。武德四年以縣置嵊州，幷析置剡城縣，八年州廢，省剡城，以剡來屬。】</span>蕭山，<span class="jiazhu">【緊。本永興，儀鳳二年置，天寶元年更名。】</span>上虞。<span class="jiazhu">【上。貞元中析會稽置。西北二十七里有任嶼湖，寶曆二年令金堯恭置，溉田二百頃。北二十里有黎湖，亦堯恭所置。】</span></p>
<p class="em2" id="p23"><a class="gg-link" href="#p23" onclick="return changeColor(this);"></a>明州餘姚郡，上。開元二十六年，採訪使齊澣奏以越州之鄮縣置，以境有四明山為名。土貢：吳綾、交梭綾、海味、署預、附子。戶四萬二千二百七，口二十萬七千三十二。縣四。<span class="jiazhu">【有上亭戍。】</span>鄮，<span class="jiazhu">【上。武德四年析故句章縣置鄞州，八年州廢，更置鄮縣，隸越州。開元二十六年析置翁山縣，大曆六年省。有鹽。南二里有小江湖，溉田八百頃，開元中令王元緯置，民立祠祀之。東二十五里有西湖，溉田五百頃，天寶二年令陸南金開廣之。西十二里有廣德湖，溉田四百頃，貞元九年，刺史任侗因故迹增脩。西南四十里有仲夏堰，溉田數千頃，大和六年刺史于季友築。】</span>奉化，<span class="jiazhu">【上。開元二十六年析鄮置。有銅。】</span>慈溪，<span class="jiazhu">【上。開元二十六年析鄮置。】</span>象山。<span class="jiazhu">【中。本隸台州，神龍元年析寧海及鄮置，廣德二年來屬。】</span></p>
<p class="em2" id="p24"><a class="gg-link" href="#p24" onclick="return changeColor(this);"></a>衢州信安郡，上。武德四年析婺州之信安縣置，六年沒輔公祏，因廢州，垂拱二年析婺州之信安、龍丘、常山復置。土貢：綿紙、竹扇。戶六萬八千四百七十二，口四十四萬四百一十一。縣四。西安，<span class="jiazhu">【望。本信安，武德四年析置定陽縣，六年省，咸通中更信安曰西安。東五十五里有神塘，開元五年，因風雷摧山，偃澗成塘，溉田二百頃。有銀。】</span>龍丘，<span class="jiazhu">【緊。本太末，武德四年置，以縣置穀州，幷置白石縣，八年州廢。省太末、白石入信安。貞觀八年析信安、金華復置，更名龍丘，隸婺州。如意元年析置盈川縣。證聖二年置武安縣，後省武安。元和七年省盈川入信安。有岑山。】</span>須江，<span class="jiazhu">【上。武德四年析信安置，八年省，永昌元年復置。】</span>常山。<span class="jiazhu">【上。咸亨五年析信安置，隸婺州，垂拱二年來屬，乾元元年隸信州，後復故。】</span></p>
<p class="em2" id="p25"><a class="gg-link" href="#p25" onclick="return changeColor(this);"></a>處州縉雲郡，上。本括州永嘉郡，天寶元年更郡名，大曆十四年更州名。土貢：綿、蠟、黃連。戶四萬二千九百三十六，口二十五萬八千二百四十八。縣六。麗水，<span class="jiazhu">【上。本括蒼，武德八年省麗水縣入焉，大曆十四年更名。有銅，出豫章、孝義二山。東十里有惡溪，多水怪，宣宗時刺史段成式有善政，水怪潛去，民謂之好溪。有括蒼山。】</span>松陽，<span class="jiazhu">【上。武德中以縣置松州，八年州廢，來屬。有銀，出馬鞍山。】</span>縉雲，<span class="jiazhu">【上。聖曆元年析括蒼及婺州之永康置。有縉雲山。】</span>青田，<span class="jiazhu">【中。景雲二年析括蒼置。】</span>遂昌，<span class="jiazhu">【上。武德八年省入松陽，景雲二年復置。】</span>龍泉。<span class="jiazhu">【中。乾元二年析遂昌、松陽置。】</span></p>
<p class="em2" id="p26"><a class="gg-link" href="#p26" onclick="return changeColor(this);"></a>婺州東陽郡，上。土貢：綿、葛、紵布、藤紙、漆、赤松澗米、香秔、葛粉、黃連。戶十四萬四千八十六，口七十萬七千一百五十二。縣七。金華，<span class="jiazhu">【望。武德八年省長山縣入焉。垂拱四年曰金山，神龍元年復故名。有百沙山、金華山。有銅。】</span>義烏，<span class="jiazhu">【緊。本烏傷，武德四年以縣置綢州，因綢巖為名，幷析置華川縣。七年州廢，省華川入烏傷，更名，來屬。】</span>永康，<span class="jiazhu">【望。本縉雲，武德四年置麗州，八年州廢，更名，來屬。】</span>東陽，<span class="jiazhu">【望。垂拱二年析義烏置。有歌山。】</span>蘭溪，<span class="jiazhu">【緊。咸亨五年析金華置。有望雲山、大家山。】</span>武成，<span class="jiazhu">【上。本武義，天授二年析永康置，更名，天祐中復曰武義。】</span>浦陽。<span class="jiazhu">【上。天寶十三載析義烏、蘭溪及杭州之富陽置。】</span></p>
<p class="em2" id="p27"><a class="gg-link" href="#p27" onclick="return changeColor(this);"></a>溫州永嘉郡，上。高宗上元元年析括州之永嘉、安固置。土貢：布、柑、橘、蔗、蛟革。有永嘉監鹽官。戶四萬二千八百一十四，口二十四萬一千六百九十。縣四。永嘉，<span class="jiazhu">【上。武德五年以縣置東嘉州，幷析置永寧、安固、橫陽、樂成四縣。貞觀元年州廢，省橫陽、永寧，以永嘉、安固隸括州。】</span>安固，<span class="jiazhu">【上。有銅。】</span>橫陽，<span class="jiazhu">【上。大足元年析安固復置。】</span>樂成。<span class="jiazhu">【上。武德七年省入永嘉，載初元年復置。】</span></p>
<p class="em2" id="p28"><a class="gg-link" href="#p28" onclick="return changeColor(this);"></a>台州臨海郡，上。本海州，武德四年以永嘉郡之臨海置。土貢：金漆、乳柑、乾薑、甲香、蛟革、飛生鳥。戶八萬三千八百六十八，口四十八萬九千一十五。縣五。臨海，<span class="jiazhu">【望。武德四年析置章安縣，八年省。有鐵。】</span>唐興，<span class="jiazhu">【上。本始豐，武德四年析臨海置，八年省，貞觀八年復置，高宗上元二年更名。有土墻山、鼻山、天台山。】</span>黃巖，<span class="jiazhu">【上。本永寧，高宗上元二年析臨海置，天授元年更名。有鐵，有鹽。】</span>樂安，<span class="jiazhu">【上。武德四年析臨海置，八年省，高宗上元二年復置。】</span>寧海。<span class="jiazhu">【上。武德四年析臨海置，七年省入章安，永昌元年復置。有鐵，有鹽。】</span></p>
<p class="em2" id="p29"><a class="gg-link" href="#p29" onclick="return changeColor(this);"></a>福州長樂郡，中都督府。本泉州建安郡治，武德六年別置，景雲二年曰閩州，開元十三年更州名，天寶元年更郡名。土貢：蕉布、海蛤、文扇、茶、橄欖。戶三萬四千八十四，口七萬五千八百七十六。縣十。<span class="jiazhu">【有經略軍，有寧海軍，至德二載置，元和六年廢。】</span>閩，<span class="jiazhu">【望。東五里有海隄，大和二年令李茸築。先是，每六月潮水鹹鹵，禾苗多死，隄成，瀦溪水殖稻，其地三百戶皆良田。】</span>候官，<span class="jiazhu">【緊。武德六年置，八年省，長安二年析閩復置，元和三年省，五年復置。有鹽官。西南七里有洪塘浦，自石𡵒江而東，經甓瀆至柳橋，以通舟檝，貞元十一年觀察使王翃開。】</span>長樂，<span class="jiazhu">【上。本新寧，武德六年析閩置，尋更名。元和三年省入福唐，五年復置。有鹽。東十里有海隄，大和七年令李茸築，立十斗門以禦潮，旱則瀦水，雨則洩水，遂成良田。】</span>福唐，<span class="jiazhu">【上。本萬安，聖曆二年析長樂置，天寶元年更名。有鐵。】</span>連江，<span class="jiazhu">【上。本溫麻，武德六年析閩置，尋更名。有鹽。東北十八里有材塘，貞觀元年築。】</span>長溪，<span class="jiazhu">【中下。武德六年置，尋省入連江，長安二年復置。有鹽。】</span>古田，<span class="jiazhu">【中下。永泰二年析候官、尤溪置。】</span><span class="jiaozhusup">舊書卷四０地理志、元和志卷二九、寰宇記卷一００均作「開元二十九年開山洞置」。</span>梅溪，<span class="jiazhu">【中。貞元元年析候官置。】</span><span class="jiaozhusup">寰宇記卷一００閩清縣云：「唐貞觀元年割候官一十里為梅溪場，至梁乾化元年改為縣。」按元和志卷二九福州領縣無梅溪，似以寰宇記說為是。</span>永泰，<span class="jiazhu">【中。咸通二年析連江及閩置。】</span><span class="jiaozhusup">寰宇記卷一００永泰縣云：「圖經：唐永泰二年置，以年號為縣名。」舊書卷四０地理志、元和志卷二九略同。此疑誤。</span>尤溪。<span class="jiazhu">【中下。開元二十九年開山洞置。有銀，有銅，有鐵。】</span></p>
<p class="em2" id="p30"><a class="gg-link" href="#p30" onclick="return changeColor(this);"></a>建州建安郡，上。武德四年置。土貢：蕉、花練、竹綀。戶二萬二千七百七十，口十四萬二千七百七十四。縣五。建安，<span class="jiazhu">【上。有銀，有銅。】</span>邵武，<span class="jiazhu">【中下。本隸撫州，武德四年析置綏城縣，隸建州，七年以邵武來屬。貞觀三年省綏城入焉。有銅，有鐵。】</span>浦城，<span class="jiazhu">【緊。本吳興，武德四年更名唐興，後廢入建安，載初元年復置，天授二年曰武寧，神龍元年復曰唐興，天寶元年更名。】</span>建陽，<span class="jiazhu">【上。武德四年置，八年省入建安，垂拱四年復置。有武夷山。】</span>將樂。<span class="jiazhu">【中下。武德五年析邵武置，隸撫州，七年省，垂拱四年析邵武及故綏城縣地復置，元和三年省，五年復置。金泉有金。又有銀，有鐵。】</span></p>
<p class="em2" id="p31"><a class="gg-link" href="#p31" onclick="return changeColor(this);"></a>泉州清源郡，上。本武榮州，聖曆二年析泉州之南安、莆田、龍溪置，治南安，後治晉江。三年，州廢，縣還隸泉州。久視元年復置。景雲二年更名。土貢：綿、絲、蕉、葛。戶二萬三千八百六，口十六萬二百九十五。縣四。<span class="jiazhu">【自州正東海行二日至高華嶼，又二日至𪓟鼊嶼，又一日至流求國。】</span>晉江，<span class="jiazhu">【上。開元八年析南安置。北一里有晉江，開元二十九年，別駕趙頤貞鑿溝通舟檝至城下。東一里有尚書塘，溉田三百餘頃，貞元五年刺史趙昌置，名常稔塘，後昌為尚書，民思之，因更名。西南一里有天水淮，灌田百八十頃，大和三年刺史趙棨開。有鹽。】</span>南安，<span class="jiazhu">【緊。武德五年以縣置豐州，幷析置莆田縣，貞觀元年州廢，二縣來屬。有鹽，有鐵。】</span>莆田，<span class="jiazhu">【上。武德五年析南安置。西一里有諸泉塘，南五里有瀝𡼢塘，西南二里有永豐塘，南二十里有橫塘，東北四十里有頡洋塘，東南二十里有國清塘，溉田總千二百頃，並貞觀中置。北七里有延壽陂。溉田四百餘頃，建中年置。】</span>仙遊。<span class="jiazhu">【中。本清源，聖曆二年析莆田置，天寶元年更名。】</span></p>
<p class="em2" id="p32"><a class="gg-link" href="#p32" onclick="return changeColor(this);"></a>汀州臨汀郡，下。開元二十四年開福、撫二州山洞置，治新羅，<span class="jiaozhusup">「新」，寰宇記卷一０二作「雜羅」，謂「天寶元年改為龍巖」。元和志卷二九龍巖縣亦云天寶元年由雜羅改名。</span>大曆四年徙治白石，皆長汀縣地。土貢：蠟燭。戶四千六百八十，口萬三千七百二。縣三。長汀，<span class="jiazhu">【中下。有銅，有鐵。】</span>寧化，<span class="jiazhu">【中下。本黃連，天寶元年更名。有銀，有鐵。】</span>沙。<span class="jiazhu">【中下。本隸建州，武德四年置，後省入建安，永徽六年復置，大曆十二年來屬。有銅，有鐵。】</span></p>
<p class="em2" id="p33"><a class="gg-link" href="#p33" onclick="return changeColor(this);"></a>漳州漳浦郡，下。垂拱二年析福州西南境置，以南有漳水為名，幷置漳浦、懷恩二縣，初治漳浦，開元四年徙治李澳川，乾元二年徙治龍溪。土貢：甲香、鮫革。戶五千八百四十六，口萬七千九百四十。縣三。龍溪，<span class="jiazhu">【中下。本隸泉州，後隸武榮州，開元二十九年來屬。】</span>龍巖，<span class="jiazhu">【中下。開元二十四年置，隸汀州，大曆十二年來屬。】</span>漳浦。<span class="jiazhu">【中下。開元二十九年省懷恩縣入焉。有梁山。】</span></p>
<p class="em2" id="p34"><a class="gg-link" href="#p34" onclick="return changeColor(this);"></a>右東道採訪使，治蘇州。</p>
<p class="em2" id="p35"><a class="gg-link" href="#p35" onclick="return changeColor(this);"></a>宣州宣城郡，望。土貢：銀、銅器、綺、白紵、絲頭紅毯、兔褐、簟、紙、筆、署預、黃連、碌青。有鉛坑一。戶十二萬一千二百四，口八十八萬四千九百八十五。縣八。<span class="jiazhu">【有采石軍，乾元二年置，元和六年廢。】</span>宣城，<span class="jiazhu">【望。武德三年析置懷安縣，六年省。東十六里有德政陂，引渠溉田二百頃，大曆二年觀察使陳少遊置。有敬亭山。】</span>當塗，<span class="jiazhu">【緊。武德三年以縣置南豫州，八年州廢，來屬。貞觀元年省丹楊縣入焉。乾元元年隸昇州，上元二年復來屬。有神武山。有采石戍。有銅，有鐵。】</span>涇，<span class="jiazhu">【緊。武德三年以縣置南徐州，尋更名猷州，幷置南陽、安吳二縣。八年州廢，省南陽、安吳，以涇來屬。】</span>廣德，<span class="jiazhu">【緊。本綏安。武德三年以縣置桃州，幷置桐陳、懷德二縣。七年州廢，省桐陳、懷德，以綏安來屬。至德二載更名。有橫山。】</span>南陵，<span class="jiazhu">【望。武德四年隸池州，州廢來屬。後析置義安縣，又廢義安為銅官冶。利國山有銅，有鐵。鳳凰山有銀。有大農陂，溉田千頃，元和四年，寧國令范某因廢陂置，為石堰三百步，水所及者六十里。有永豐陂，在青弋江中，咸通五年置。有鵲頭鎮兵。有梅根、宛陵二監錢官。】</span>太平，<span class="jiazhu">【上。天寶十一載析當塗、涇置，大曆中省，永泰中復置。】</span>寧國，<span class="jiazhu">【緊。武德三年析宣城置，六年省，天寶三載析宣城、當塗復置。有銀。】</span>旌德。<span class="jiazhu">【上。寶應二年析太平置。】</span></p>
<p class="em2" id="p36"><a class="gg-link" href="#p36" onclick="return changeColor(this);"></a>歙州新安郡，上。土貢：白紵、簟、紙、黃連。戶三萬八千三百二十，口二十六萬九千一百九。縣六。歙，<span class="jiazhu">【緊。東南十二里有呂公灘，本車輪灘，湍悍善覆舟，刺史呂季重以俸募工鑿之，遂成安流。有主簿山。】</span>休寧，<span class="jiazhu">【上。永泰元年，盜方清陷州，州民拒賊，保于山險，二年賊平，因析置歸德縣，大曆四年省。】</span>黝，<span class="jiazhu">【上。】</span>績溪。<span class="jiazhu">【中下。本北野，永徽五年析歙置，後更名。有銀，有鉛。】</span>婺源，<span class="jiazhu">【上。開元二十八年析休寧置。】</span>祈門。<span class="jiazhu">【中下。永泰二年平方清，因其壘析黝及饒州之浮梁置。西四十里有武陵嶺，元和中令路旻鑿石為盤道。西南十三里有閶門灘，善覆舟，旻開斗門以平其隘，號路公溪，後斗門廢。咸通三年，令陳甘節以俸募民穴石積木為橫梁，因山派渠，餘波入于乾溪，舟行乃安。】</span></p>
<p class="em2" id="p37"><a class="gg-link" href="#p37" onclick="return changeColor(this);"></a>池州，上。武德四年以宣州之秋浦、南陵二縣置，貞觀元年州廢，縣還隸宣州，永泰元年復析宣州之秋浦、青陽，饒州之至德置。土貢：紙、鐵。有鉛坑一。縣四。秋浦，<span class="jiazhu">【緊。有烏石山，廣德初盜陳莊、方清所據。有銀，有銅。】</span>青陽，<span class="jiazhu">【上。天寶元年析涇、南陵、秋浦置。有銅，有銀。】</span>至德，<span class="jiazhu">【中。至德二載析鄱陽、秋浦置，隸尋陽郡，乾元元年隸饒州。】</span>石埭。<span class="jiazhu">【中。永泰二年析青陽、秋浦置。】</span></p>
<p class="em2" id="p38"><a class="gg-link" href="#p38" onclick="return changeColor(this);"></a>洪州豫章郡，上都督府。土貢：葛、絲布、梅煎、乳柑。有銅坑一。戶五萬五千五百三十，口三十五萬三千二百三十一。縣七。<span class="jiazhu">【有南昌軍，乾元二年置，元和六年廢。】</span>南昌，<span class="jiazhu">【望。本豫章。武德五年析置鍾陵縣，又置南昌縣，以南昌置孫州，八年州廢，又省南昌、鍾陵。寶應元年更豫章曰鍾陵。貞元中又更名。縣南有東湖，元和三年，刺史韋丹開南塘斗門以節江水，開陂塘以溉田。】</span>豐城，<span class="jiazhu">【上。天祐中曰吳皋。】</span>高安，<span class="jiazhu">【望。本建城，武德五年更名，以縣置靖州，又置望蔡、華陽、宜豐、陽樂四縣。七年曰米州，又更名筠州。八年州廢，省華陽、望蔡、宜豐、陽樂，以高安來屬。有米山。】</span>建昌，<span class="jiazhu">【緊。武德五年置南昌州，又析置龍安、永脩、新吳三縣。八年州廢，省永脩、龍安、新吳，以建昌來屬。南一里有捍水隄，會昌六年攝令何易于築。西二里又有隄，咸通三年令孫永築。】</span>新吳，<span class="jiazhu">【上。永淳二年析建昌復置。】</span>武寧，<span class="jiazhu">【上。長安四年析建昌置，景雲元年曰豫寧，寶應元年復故名。】</span>分寧。<span class="jiazhu">【上。貞元十五年析武寧置。】</span></p>
<p class="em2" id="p39"><a class="gg-link" href="#p39" onclick="return changeColor(this);"></a>江州潯陽郡，上。本九江郡，天寶元年更名。土貢：葛、紙、碌、生石斛。戶萬九千二十五，口十萬五千七百四十四。縣三。<span class="jiazhu">【有湖口、湓城二戍。】</span>潯陽，<span class="jiazhu">【緊。本湓城，武德四年更名，又別析置湓城縣，五年析湓城置楚城縣，八年省湓城，貞觀八年省楚城。南有甘棠湖，長慶二年刺史李渤築，立斗門以蓄洩水勢。東有秋水隄，大和三年刺史韋珩築，西有斷洪隄，會昌二年刺史張又新築，以窒水害。有銀，有銅。有廬山。有彭蠡湖，一名宮亭湖。】</span>彭澤，<span class="jiazhu">【上。武德五年置浩州，又析置都昌、樂城二縣。八年州廢，省樂城，以彭澤、都昌隸江州。有銅。】</span>都昌。<span class="jiazhu">【上。南一里有陳令塘，咸通元年令陳可夫築，以阻潦水。】</span></p>
<p class="em2" id="p40"><a class="gg-link" href="#p40" onclick="return changeColor(this);"></a>鄂州江夏郡，緊。土貢：銀、碌、貲布。有鳳山監錢官。戶萬九千一百九十，口八萬四千五百六十三。縣七。<span class="jiazhu">【有武昌軍，元和元年置。】</span>江夏，<span class="jiazhu">【望。有鐵。】</span>永興，<span class="jiazhu">【緊。有銅，有鐵。北有長樂堰，貞元十三年築。】</span>武昌，<span class="jiazhu">【緊。有樊山，有銀，有銅，有鐵。】</span>蒲圻，<span class="jiazhu">【上。】</span>唐年，<span class="jiazhu">【上。天寶二年開山洞置。】</span>漢陽，<span class="jiazhu">【中。本沔州漢陽郡，武德四年以沔陽郡之漢陽、汊州二縣置。寶應二年以安州之孝昌隸之。建中二年州廢，四年復置。元和三年省孝昌。寶曆二年州又廢，二縣來屬。】</span>汊川。<span class="jiazhu">【中。武德四年析漢陽置。】</span></p>
<p class="em2" id="p41"><a class="gg-link" href="#p41" onclick="return changeColor(this);"></a>岳州巴陵郡，中。本巴州，武德六年更名。土貢：紵布、鼈甲。戶萬一千七百四十，口五萬二百九十八。縣五。巴陵，<span class="jiazhu">【上。有鐵。有洞庭山。在洞庭湖中。】</span>華容，<span class="jiazhu">【上。垂拱二年更名容城，神龍元年復故名。】</span>橋江，<span class="jiazhu">【中。本沅江，乾寧中更名。】</span>湘陰，<span class="jiazhu">【中下。武德八年省羅縣入焉。】</span>昌江。<span class="jiazhu">【中下。神龍三年析湘陰置。】</span></p>
<p class="em2" id="p42"><a class="gg-link" href="#p42" onclick="return changeColor(this);"></a>饒州鄱陽郡，上。土貢：麩金、銀、簟、茶。有永平監錢官。有銅坑三。戶四萬八百九十九，口二十四萬四千三百五十。縣四。鄱陽，<span class="jiazhu">【上。武德五年析置廣晉縣，隸浩州，八年州廢，省縣入焉。縣東有邵父堤，東北三里有李公堤，建中元年刺史李復築，以捍江水。東北四里有馬塘，北六里有土湖，皆刺史馬植築。】</span>餘干，<span class="jiazhu">【上。武德四年置玉亭、長城二縣，七年省玉亭入長城，八年省長城入餘干。有神山。】</span>樂平，<span class="jiazhu">【上。武德四年置，九年省，後復置。有金，有銀，有銅，有鐵。】</span>浮梁。<span class="jiazhu">【上。本新平，武德四年析鄱陽置，八年省，開元四年復置，曰新昌，天寶元年更名。】</span></p>
<p class="em2" id="p43"><a class="gg-link" href="#p43" onclick="return changeColor(this);"></a>虔州南康郡，上。土貢：絲布、紵布、竹綀、石蜜、梅、桂子、斑竹。戶三萬七千六百四十七，口二十七萬五千四百一十。縣七。<span class="jiazhu">【有猶口鎮兵，有百丈戍。】</span>灨，<span class="jiazhu">【上。】</span>虔化，<span class="jiazhu">【上。有梅嶺山。】</span>南康，<span class="jiazhu">【上。有錫。有大庾山。】</span>雩都，<span class="jiazhu">【上。有金，天祐元年置瑞金監。有君山，有般固山。】</span>信豐，<span class="jiazhu">【上。本南安，永淳元年析南康置，天寶元年更名。】</span>大庾，<span class="jiazhu">【中。神龍元年析南康置。有鉛、錫。有橫浦關。】</span>安遠。<span class="jiazhu">【中。貞元四年析雩都置。有鐵，有錫。】</span></p>
<p class="em2" id="p44"><a class="gg-link" href="#p44" onclick="return changeColor(this);"></a>吉州廬陵郡，上。土貢：絲葛、紵布、陟釐、斑竹。戶三萬七千七百五十二，口三十三萬七千三十二。縣五。廬陵，<span class="jiazhu">【緊。】</span>太和，<span class="jiazhu">【上。武德五年置南平州，幷置永新、廣興、東昌三縣。八年州廢，省永新、廣興、東昌入太和，來屬。有王山。】</span><span class="jiaozhusup">「王」，各本原作「玉」，寰宇記一０九作「王」，謂「昔王子喬曾控鶴於此山，因以『王』為名」。據改。</span>安福，<span class="jiazhu">【上。武德五年以縣置穎州，七年州廢，來屬。】</span>新淦，<span class="jiazhu">【上。】</span>永新。<span class="jiazhu">【上。顯慶二年析太和置。】</span></p>
<p class="em2" id="p45"><a class="gg-link" href="#p45" onclick="return changeColor(this);"></a>袁州宜春郡，上。土貢：白紵。有銅坑一。戶二萬七千九十三，口十四萬四千九十六。縣三。宜春，<span class="jiazhu">【上。有宜春泉，醞酒入貢。西南十里有李渠，引仰山水入城，刺史李將順鑿。有鐵。】</span>苹鄉，<span class="jiazhu">【上。】</span>新喻。<span class="jiazhu">【上。本作「渝」，天寶後相承作「喻」。】</span></p>
<p class="em2" id="p46"><a class="gg-link" href="#p46" onclick="return changeColor(this);"></a>信州，上。乾元元年析饒州之弋陽，衢州之常山、玉山及建、撫之地置。土貢：葛粉。有玉山監錢官。有銅坑一，鉛坑一。縣四。上饒，<span class="jiazhu">【緊。武德四年置，隸饒州，七年省入弋陽，乾元元年復置，幷置永豐縣，元和七年省永豐入焉。有金，有銅，有鐵，有鉛。】</span>弋陽，<span class="jiazhu">【上。有銀。】</span>貴溪，<span class="jiazhu">【中。永泰元年析弋陽置。】</span>玉山。<span class="jiazhu">【上。證聖二年析常山、須江及弋陽置。有銀。】</span></p>
<p class="em2" id="p47"><a class="gg-link" href="#p47" onclick="return changeColor(this);"></a>撫州臨川郡，上。土貢：金絲布、葛、竹箭、朱橘。戶三萬六百五，口十七萬六千三百九十四。縣四。臨川，<span class="jiazhu">【上。有金，有銀。】</span>南城，<span class="jiazhu">【上。武德五年析置永城、東興二縣，七年省。】</span>崇仁，<span class="jiazhu">【上。武德五年析置宜黃縣，八年省。】</span>南豐。<span class="jiazhu">【上。景雲二年析南城置，先天二年省，開元八年復置。】</span></p>
<p class="em2" id="p48"><a class="gg-link" href="#p48" onclick="return changeColor(this);"></a>潭州長沙郡，中都督府。土貢：絲葛、絲布、木瓜。戶三萬二千二百七十二，口十九萬二千六百五十七。縣六。<span class="jiazhu">【有府一，曰長沙。有淥口、花石二戍。有橋口鎮兵。】</span>長沙，<span class="jiazhu">【望。有金。】</span>湘潭，<span class="jiazhu">【緊。本隸衡州，元和後來屬。有衡山。】</span>湘鄉，<span class="jiazhu">【緊。武德四年析衡山置。】</span>益陽，<span class="jiazhu">【上。武德四年析置新康縣，七年省。永泰元年，都督翟灌自望浮驛開新道，經浮丘至湘鄉。】</span>醴陵，<span class="jiazhu">【中。武德四年析長沙置。有王喬山。】</span>瀏陽。<span class="jiazhu">【中。景龍二年析長沙置。】</span></p>
<p class="em2" id="p49"><a class="gg-link" href="#p49" onclick="return changeColor(this);"></a>衡州衡陽郡，上。本衡山郡，天寶元年更名。土貢：麩金、綿紙。戶三萬三千六百八十八，口十九萬九千二百二十八。縣六。<span class="jiazhu">【有戎分、洞口、平陽三戍。】</span>衡陽，<span class="jiazhu">【緊。本臨烝，武德四年置，七年省重安、新城二縣入焉。開元二十年更名。有西母山。】</span>衡山，<span class="jiazhu">【上。本隸潭州，神龍三年來屬。有南岳衡山祠。】</span>常寧，<span class="jiazhu">【中下。本新寧，天寶元年更名。】</span>攸，<span class="jiazhu">【中。武德四年置南雲州，又析置茶陵、安樂、陰山、新興、建寧五縣。貞觀元年州廢，省茶陵、安樂、陰山、新興、建寧，以攸來屬。】</span>茶陵，<span class="jiazhu">【中。聖曆元年析攸因故縣復置。】</span>耒陽。<span class="jiazhu">【上。本耒陰，武德四年更名。】</span></p>
<p class="em2" id="p50"><a class="gg-link" href="#p50" onclick="return changeColor(this);"></a>永州零陵郡，中。土貢：葛、笴、零陵香、石蜜、石鷰。戶二萬七千四百九十四，口十七萬六千一百六十八。縣四。<span class="jiazhu">【有麻田鎮兵。有雷石、盧洪二戍。】</span>零陵，<span class="jiazhu">【上。】</span>祁陽，<span class="jiazhu">【上。武德四年析零陵置，貞觀元年省，四年復置。有鐵。】</span>湘源，<span class="jiazhu">【上。有金，有鐵。】</span>灌陽。<span class="jiazhu">【中。蕭銑析湘源置，武德七年省，上元二年復置。】</span></p>
<p class="em2" id="p51"><a class="gg-link" href="#p51" onclick="return changeColor(this);"></a>道州江華郡，中。本營州，武德四年以零陵郡之營道、永陽二縣置，五年曰南營州，貞觀八年更名，十七年，州廢入永州，上元二年復置。土貢：白紵、零陵香、犀角。戶二萬二千五百五十一，口十三萬九千六十三。縣五。弘道，<span class="jiazhu">【上。本營道，天寶元年更名。】</span>延唐，<span class="jiazhu">【上。本梁興，蕭銑析營道置，銑平，更名唐興，長壽二年曰武盛，神龍元年復曰唐興，天寶元年又更名。有鐵。】</span>江華，<span class="jiazhu">【中。武德四年析賀州之馮乘縣置，文明元年曰雲漢，<span class="jiaozhusup">「漢」，舊書卷四０地理志作「溪」，唐會要卷七一作「谿」。</span>神龍元年更名。有錫。】</span>永明，<span class="jiazhu">【中。本永陽，貞觀八年省入營道，天授二年復置，天寶元年更名。有銀，有鐵。】</span>大曆。<span class="jiazhu">【中。大曆二年析延唐置。】</span></p>
<p class="em2" id="p52"><a class="gg-link" href="#p52" onclick="return changeColor(this);"></a>郴州桂陽郡，上。土貢：赤錢、紵布、絲布。有桂陽監錢官。戶三萬三千一百七十五。縣八。郴，<span class="jiazhu">【上。有馬嶺山。】</span>義章，<span class="jiazhu">【中下。蕭銑析郴置，武德七年省，八年復置。有銀，有銅，有鉛。】</span>平陽，<span class="jiazhu">【上。】</span>資興，<span class="jiazhu">【上。本晉興，貞觀八年省，咸亨三年復置，更名。】</span>高亭，<span class="jiazhu">【中下。本安陵，開元十三年析郴置，天寶元年更名。】</span>義昌，<span class="jiazhu">【中下。】</span>臨武，<span class="jiazhu">【中下。如意元年曰隆武，神龍元年復故名。】</span>藍山。<span class="jiazhu">【上。本南平，咸亨二年置，天寶元年更名。】</span></p>
<p class="em2" id="p53"><a class="gg-link" href="#p53" onclick="return changeColor(this);"></a>邵州邵陽郡，下。本南梁州，武德四年析潭州之邵陽置，幷置邵陵、建興二縣，貞觀十年更名。土貢：銀、犀角。戶萬七千七十三，口七萬一千六百四十四。縣二。邵陽，<span class="jiazhu">【上。武德七年省邵陵縣入焉。有文斤山。】</span>武岡。<span class="jiazhu">【中。本武攸，武德四年更名，七年省建興縣入焉。】</span></p>
<p class="em2" id="p54"><a class="gg-link" href="#p54" onclick="return changeColor(this);"></a>右西道採訪使，治洪州。</p>
<p class="em2" id="p55"><a class="gg-link" href="#p55" onclick="return changeColor(this);"></a>黔州黔中郡，下都督府。本黔安郡，天寶元年更名。土貢：犀角、光明丹沙、蠟。戶四千二百七十，口二萬四千二百四。縣六。彭水，<span class="jiazhu">【上。武德元年析置都上、石城二縣，二年又析置盈隆、洪杜、相永、萬資四縣。貞觀四年以相永、萬資置費州，都上置夷州，十年以思州之高富來屬，十一年以高富隸夷州。有鹽。】</span>黔江，<span class="jiazhu">【中下。本石城，天寶元年更名。】</span>洪杜，<span class="jiazhu">【中下。】</span>洋水，<span class="jiazhu">【中下。本盈隆，先天元年曰盈川，天寶元年更名。】</span>信寧，<span class="jiazhu">【中下。本信安，武德二年更名，隸義州，貞觀十一年州廢，來屬。】</span>都濡。<span class="jiazhu">【中下。貞觀二十年析盈隆置。】</span></p>
<p class="em2" id="p56"><a class="gg-link" href="#p56" onclick="return changeColor(this);"></a>辰州盧溪郡，中都督府。本沅陵郡，天寶元年更名。土貢：光明丹沙、犀角、黃連、黃牙。戶四千二百四十一，口二萬八千五百五十四。縣五。沅陵，<span class="jiazhu">【上。】</span>盧溪，<span class="jiazhu">【中下。武德三年析沅陵置。有武山。】</span>溆浦，<span class="jiazhu">【上。武德五年析辰溪置。】</span>麻陽，<span class="jiazhu">【中下。武德三年析沅陵、辰溪置。垂拱四年析置龍門縣，尋省。有丹穴。】</span>辰溪。<span class="jiazhu">【中。】</span></p>
<p class="em2" id="p57"><a class="gg-link" href="#p57" onclick="return changeColor(this);"></a>錦州盧陽郡，下。垂拱二年以辰州麻陽縣地及開山洞置。土貢：光明丹砂、犀角。戶二千八百七十二，口萬四千三百七十四。縣五。盧陽，<span class="jiazhu">【中下。】</span>招諭，<span class="jiazhu">【中下。】</span>渭陽，<span class="jiazhu">【中下。】</span>常豐，<span class="jiazhu">【中下。本萬安，天寶元年更名。】</span>洛浦。<span class="jiazhu">【中下。本隸溪州，天授二年析辰州之大鄉置，長安四年來屬。】</span></p>
<p class="em2" id="p58"><a class="gg-link" href="#p58" onclick="return changeColor(this);"></a>施州清化郡，下。本清江郡，天寶元年更名。土貢：麩金、犀角、黃連、蠟、藥實。戶三千七百二，口萬六千四百四十四。縣二。清江，<span class="jiazhu">【中下。義寧元年置開夷縣，麟德元年省入焉。】</span>建始。<span class="jiazhu">【中下。義寧二年置葉州，貞觀八年州廢，來屬。】</span></p>
<p class="em2" id="p59"><a class="gg-link" href="#p59" onclick="return changeColor(this);"></a>敍州潭陽郡，下。本巫州，貞觀八年以辰州之龍標縣置，天授二年曰沅州，開元十三年以「沅」「原」聲相近，復為巫州，大曆五年更名。土貢：麩金、犀角。戶五千三百六十八，口二萬二千七百三十八。縣三。龍標，<span class="jiazhu">【上。武德七年置，貞觀八年析置夜郎、朗溪、思微三縣，九年省思微。】</span>朗溪，<span class="jiazhu">【中下。】</span>潭陽。<span class="jiazhu">【中下。先天二年析龍標置。】</span></p>
<p class="em2" id="p60"><a class="gg-link" href="#p60" onclick="return changeColor(this);"></a>奬州龍溪郡，<span class="jiaozhusup">「溪」，元和志卷三０、寰宇記卷一二二同，通典卷一八三、舊書卷四０地理志作「標」。</span>下。本舞州，長安四年以沅州之夜郎、渭溪二縣置，開元十三年以「舞」「武」聲相近，更名鶴州，二十年曰業州，大曆五年又更名。土貢：麩金、犀角、蠟。戶千六百七十二，口七千二百八十四。縣三。峨山，<span class="jiazhu">【中下。本夜郎，天寶元年更名。】</span>渭溪，<span class="jiazhu">【中下。天授二年析夜郎置。】</span>梓薑。<span class="jiazhu">【中下。本隸充州，天寶三載廢為羈縻州，以縣來屬。】</span></p>
<p class="em2" id="p61"><a class="gg-link" href="#p61" onclick="return changeColor(this);"></a>夷州義泉郡，下。本隋明陽郡地，武德四年以思州之寧夷縣置，貞觀元年州廢，四年復以黔州之都上縣開南蠻置，十一年徙治綏陽。土貢：犀角、蠟燭。戶千二百八十四，口一千一十三。縣五。綏陽，<span class="jiazhu">【中下。有綏陽山。】</span>都上，<span class="jiazhu">【中下。】</span>義泉，<span class="jiazhu">【中下。本隸明陽郡。武德二年以信安、義泉、綏陽三縣置義州，幷置都牢、洋川二縣，五年曰智州。貞觀四年省都牢。五年，以廢𨙱州之樂安、宜林、芙蓉、瑘川四縣隸之，後又領廢夷州之綏養。十一年曰牢州，徙治義泉。十六年州廢，省綏養、樂安、宜林，以綏陽、義泉、洋川來屬，芙蓉、瑘川隸播州。】</span>洋川，<span class="jiazhu">【中下。】</span>寧夷。<span class="jiazhu">【中下。武德四年，析置夜郎、神泉、豐樂、綏養、雞翁、伏遠、明陽、高富、思義、丹川、宣慈、慈岳十二縣。六年省雞翁。及州廢，省夜郎、神泉、豐樂，以寧夷、伏遠、明陽、高富、思義、丹川隸務州，宣慈、慈岳隸涪州，<span class="jiaozhusup">「涪」，舊書卷四０地理志、寰宇記卷一二一夷州敍作「溪」。</span>綏養隸智州。貞觀六年復置雞翁縣，來屬。十一年又以高富來屬。永徽後省雞翁、高富。開元二十五年復以寧夷來屬。】</span></p>
<p class="em2" id="p62"><a class="gg-link" href="#p62" onclick="return changeColor(this);"></a>播州播川郡，下。本郎州，貞觀九年以隋牂柯郡之牂柯縣置，十一年廢，十三年復置，更名。土貢：斑竹。戶四百九十，口二千一百六十八。縣三。遵義，<span class="jiazhu">【中下。本恭水，貞觀元年以牂柯地置，幷置高山、貢山、柯盈，邪施、釋鷰五縣。及郎州廢，縣亦省。十三年復置州，亦復置縣。十四年，更恭水曰羅蒙，高山曰舍月，貢山曰湖江，<span class="jiaozhusup">「湖」，舊書卷四０地理志、元和志卷三０、寰宇記卷一二一均作「胡」。</span>柯盈曰帶水，邪施曰羅為，釋鷰曰胡刀。十六年更羅蒙曰遵義。顯慶五年省舍月、湖江、羅為。】</span>芙蓉，<span class="jiazhu">【中下。貞觀五年置，隸𨙱州，十一年幷瑘川，隸牢州。開元二十六年省瑘川、胡刀入焉。】</span>帶水。<span class="jiazhu">【中下。】</span></p>
<p class="em2" id="p63"><a class="gg-link" href="#p63" onclick="return changeColor(this);"></a>思州寧夷郡，下。本務州，武德四年以隋巴東郡之務川、扶陽置，貞觀四年更名。土貢：蠟。戶千五百九十九，口萬二千二十一。縣三。務川，<span class="jiazhu">【中下。武德元年置。貞觀元年，以廢夷州之寧夷、伏遠、思義、明陽、高富、丹川及廢思州之丹陽、城樂、感化、思王、多田隸務州，尋省思義、明陽、丹川，二年省丹陽，八年省感化，十年以高富隸黔州，十一年省伏遠。】</span>思王，<span class="jiazhu">【中下。武德三年置。】</span>思邛。<span class="jiazhu">【中下。開元四年開生獠置。】</span></p>
<p class="em2" id="p64"><a class="gg-link" href="#p64" onclick="return changeColor(this);"></a>費州涪川郡，下。貞觀四年析思州之涪川、扶陽，開南蠻置。土貢：蠟。戶四百二十九，口二千六百九。縣四。涪川，<span class="jiazhu">【中下。武德四年析務川置。貞觀四年以黔州之相永、萬資隸費州，十一年省。】</span>扶陽，<span class="jiazhu">【中下。】</span>多田，<span class="jiazhu">【中下。武德四年置，隸思州，貞觀元年隸務州，八年來屬。】</span>城樂。<span class="jiazhu">【中下。武德四年招慰生獠置，隸思州，貞觀元年隸務州，八年來屬。】</span></p>
<p class="em2" id="p65"><a class="gg-link" href="#p65" onclick="return changeColor(this);"></a>南州南川郡，下。武德二年開南蠻置，三年更名僰州，四年復故名。土貢：班布。戶四百四十三，口二千四十三。縣二。南川，<span class="jiazhu">【中下。本隆陽，武德二年置，幷置扶化、隆巫、丹溪、靈水四縣。貞觀十一年省扶化、隆巫、靈水。先天元年更隆陽曰南川。】</span><span class="jiaozhusup">「隆」，各本原作「龍」，舊書卷四０地理志、元和志卷三０、寰宇記卷一二二均作「隆」，本卷上文亦作「隆」。據改。</span>三溪。<span class="jiazhu">【中下。貞觀五年置，七年又置當山、嵐山、歸德、汶溪四縣，八年皆省。】</span></p>
<p class="em2" id="p66"><a class="gg-link" href="#p66" onclick="return changeColor(this);"></a>溪州靈溪郡，下。天授二年析辰州置。土貢：丹沙、犀角、茶牙。戶二千一百八十四，口萬五千二百八十二。縣二。大鄉，<span class="jiazhu">【上。】</span>三亭。<span class="jiazhu">【中下。貞觀九年析大鄉置。有大酉山。】</span></p>
<p class="em2" id="p67"><a class="gg-link" href="#p67" onclick="return changeColor(this);"></a>溱州溱溪郡，下。貞觀十六年開山洞置。土貢：文龜、斑布、丹沙。戶八百七十九，口五千四十五。縣五。榮懿，<span class="jiazhu">【中下。貞觀十六年置，幷置扶歡、樂來二縣。咸亨元年省樂來。】</span>扶歡，<span class="jiazhu">【中下。】</span>夜郎，<span class="jiazhu">【中下。貞觀十六年開山洞置珍州，幷置夜郎、麗皋、樂源三縣，後為夜郎郡。元和三年州廢，縣皆來屬。】</span>麗皋，<span class="jiazhu">【中下。】</span>樂源。<span class="jiazhu">【中下。】</span></p>
<p class="em2" id="p68"><a class="gg-link" href="#p68" onclick="return changeColor(this);"></a>右黔中採訪使，治黔州。
</p>
</div></body></html>